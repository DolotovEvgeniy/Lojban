lo se manci te makfa pe la .oz. sei laho gy. l. frank baum .gy finti sei la selpahi cu fanva 

niho niho pa moho lo vilcarbrife 

niho la .dorotis. cu xabju lo midju be lo ganra srasytumla pe la .kanzas. fiho kansa la poi nakfamti .xenris. noi te cange kuho .e la poi fetfamti .em. noi speni lo te cange .i
lo zdani cu cmalu kihu lo nu lo mudri poi keha zy te zbasu cu jai sarcu fai lo nu lo carce cu bevri veha lo minli be li sohi .i
zy se pagbu lo vo bitmu .e lo loldi .e lo drudi vuho noi sumji fa lo pa kumfa .i
ky vasru lo furtirse se jvinu toknu .e lo kajnytanxe be lo palta beho .e lo jubme .e lo ci jihi vo stizu .e lo ckana .i
la poi nakfamti .xenris. johu la poi fetfamti .em. cu ponse lo barda ckana be buhu pa lo kojna .i
je la .dorotis. cu gohi lo cmalu ckana be buhu lo drata kojna .i
zasti fa no sai drusro e no lolnitkumfa pohu nahe bo lo cmalu kevna poi pu te kakpa lo loldi zihe poi se cmene lu vilcarbrife lolnitkumfa lihu noi lo lanzu kahe klama lahe keha vaho lo nu pa lo barda carbrife cu tolcanci fau lo nu tsali banzu lo nu dahi marxa ro lo dinju pe lo ra ve muvdu .i
pluta lo kevna fo lo lolvro be buhu lo loldi midju beho poi lo rajyserti cu cnita ve klama lo cmalu je manku kevna 

niho la .dorotis. ca lo nu sanli buhu lo zdani vorme gihe ruhu catlu cu kahe viska faha ro da no nahe bo lo ganra je grusi srasytumla .i
je no tricu e no zdani cu zvati lo ganra je pinta tumla poi kuspe lo korbi be lo tsani buhu ro lo farna .i
lo solri nu glare cu baho rinka lo nu lo se plixa tumla cu binxo lo grusi pesxu poi se fenra lo cmalu .i
lo srasu ku jiha sai na crino .i
kihu bo lo solgusni cu baho jelgau lo jipno be lo clani srasu cohu lo nu sy cu skari lo mintu grusi se skari poi se viska buhu ro da .i
pa roi ku lo zdani cu pu se cintypunji .i
kuhi lo solri cu gasnu lo nu lo cinta cu vasru lo varboi .i
je lo carvi cu lumci vimcu .i
je ca ku lo zdani cu kandi gihe grusi vau duhi tuha ro drata 

niho la .em. ca lo nu klama ti te zuhe lo nu buhu xabju cu citno je melbi speni .i
lo solri johu lo brife cu cnegau .e bu jiha .i
crigau lo kanla lo ka carmi kei jahe lo nu lo kanla cu sampu grusi .i
crigau lo molmla .e lo ctebi lo ka xunre kei jahe lo nu grusi fa vohe jiha .i
.e bu cinla gihe ca no roi cisma .i
ca lo nu la .dorotis. noi rircau cu pa rehu klama .e bu kei .e bu tai se spaji lo nu cmila pe lo verba jahe lo nu krixa gihe danrygau lo xance lo risna ca ro nu tirna lo gleki voksa be la .dorotis. .i
.e bu zaho catlu lo cmalu nixli fau lo nu manci lo nu zasti fa da poi jai muhi cmila fai ny 

niho la poi nakfamti .xenris. cu no roi cmila .i
xy tohe lazni gunka coha lo cerni cohu lo nicte gihe na djuno lo duhu lo siho gleki cu mo kau .i
xy jiha cu grusi fehe coha lo ri clani xejykre fehe cohu lo rufsu cutci gihe se jvinu lo jursa .e lo junri gihe sohu roi tavla 

niho du la .totos. fa lo jai gau cmila be fai la .dorotis .i
ty boi dy nurgau lo nu binxo lo grusi dunli be lo drata vanbi .i
la .totos. na grusi .i
ty cmalu ke xekri gerku gihe se kerfa lo clani ke silka simlu gihe se kanla lo cmalu xekri poi gleki kalganlysli buhu lo re mlana be lo xajmi je cmatce nazbi .i
la .totos. cu kelci zeha lo mulno djedi .i
je la .dorotis. cu kelkansa gihe mutce lo ka se dirba ty 

niho kuhi ca lo cabdei cu na kelci .i
la poi nakfamti .xenris. cu zutse lo vorme serti gihe xanka catlu lo tsani noi grusi bahe zmadu lo fadni .i
la .dorotis. cu sanli buhu lo vorme fau lo nu jgari la .totos. lo birka kei gihe siha catlu lo tsani .i
la poi fetfamti .em. caho lumci lo palta 

niho rahi lo darno berti cu tirna lo dizlo tonga se patcmo pe lo brife .i
je la poi nakfamti .xenris. .e la .dorotis. cu viska lo nu lo srasu cu se krorinka lo jbibinxo viltcima tai tuha lo boxna .i
ba bo lo kinli nu siclu buhu lo vacri rahi lo snanu cu cfari .i
je lo re da ca lo nu faha catlu cu viska lo cmalu boxna be lo srasu bei rahi lo dihu farna ku jiha .i
ca bo suksa fa lo nu la poi nakfamti .xenris. cu sanlybinxo 

niho lu lo vilcarbrife ti muvdu doi .em. sei xy fi lo speni cu cladu cusku .i
mi ba kurji lo danlu lihu .i
bajra faha lo tanbyzda noi lo bakni johu lo xirma cu se setca fi keha 

niho la poi fetfamti .em. cu cohu gunka gihe klama lo vorme .i
.e bu ca lo nu zehi pa rehu catlu cu djuno lo duhu ma kau ckape 

niho lu ko sutra doi .dorotis. sei .e bu krixa .i
ko bajykla lo lolnitkumfa lihu 

niho la .totos. cu plipe fi lo birka be dy gihe mipri voha niha lo ckana .i
je lo nixli cu coha cpacu klama .i
la poi fetfamti .em. fau lo nu terpa mutce cu kargau lo lolvro be buhu lo loldi gihe faha niha cpare lo rajyserti se kaha lo cmalu je manku kevna .i
la .dorotis. cu ro mai kavbu la .totos. gihe coha jersi lo fetfamti .i
ca lo nu baho xadba pagre lo kumfa cu se sance lo cladu savru fa lo brife .i
je lo zdani cu tai rufsu slilu jahe lo nu dy gau cohu sanli gihe jai suksa fai lo nu tsebinxo lo loldi .i
ba bo lo cizra cu fasnu 

niho lo zdani cu re jihi ci roi carna gihe masno lo nu galzenba paho lo vacri .i
la .dorotis. cu cinmo lo simsa be lo ka galzenba fau lo nu nenri lo vartisyboi 

niho lo berti fahu snanu brife cu pensimxu lo stuzi be lo zdani jahe lo nu zy binxo lo satci midju be lo vilcarbrife .i
buhu lo midju be lo vilcarbrife lo vacri cu tahe bifcau .i
kuhi lo barda ni lo brife cu danre buhu ro lo mlana be lo zdani cu rinka lo nu lo zdani cu zenba je zenba lo ka galtu kei cohu lo nu zvati lo prane galraipau be lo vilcarbrife .i
je stali gy gihe toho se bevri veha lo minli be li sohi se kai lo ka frili dunli lo ka bevri lo pimlu 

niho mutce lo ka manku .i
je lo brife cu mabla cmoni ruhu la .dorotis .i
kuhi dy coha sanji lo duhu se marce se frili .i
ba lo pa moi be lo suho mei co nu ruhu carna .e lo pa drata jai ca nu lo zdani cu mutce lo ka mlapau carna cu cinmo lo ka toljursa se sligau tai tuha lo cifnu pe buhu lo slicka 

niho la .totos. na nelci .i
bajra ruhu buhu lo kumfa fau lo nu zvati nuhi ge ca suho da ti nuhu gi ca suho de ta fau lo nu cladu cmoni .i
kuhi la .dorotis. cu smaji zutse lo loldi gihe denpa te zuhe lo nu zgana lo dahi ba fasnu 

niho pa roi ku la .totos. cu binxo lo dukse be lo ka jibni lo kalri lolvro kei gihe paho farlu .i
pa mai lo cmalu nixli cu jinvi lo duhu baho cirko ty .i
kuhi ba zi viska lo nu pa lo kerlo cu pagre lo vorme .i
kihu bo lo barda ni danre pe lo vacri cu stogau ty lo ka galtu kei jahe lo nu na kahe farlu .i
ny cpare fi lo vorme gihe coha jgari la .totos. fo lo kerlo gihe lacpu ty faha lo nenri be lo kumfa gihe ba bo ganlygau lo lolvro te zuhe lo nu no se jmina snuti kahe fasnu 

niho sohi lo cacra cu se fanmo .i
je masno fa lo nu la .dorotis. cu binxo lo ka cohu terpa .i
kuhi dy cinmo lo ka sepcni mutce .i
je lo brife cu tai cladu se sance jahe lo nu dy na ruhe binxo lo tirnynalkakne .i
ca lo cfari dy kucli lo duhu xu kau dy ba se marxa jahe lo sohi spisa vaho lo nu lo zdani cu diha farlu .i
kuhi fau lo nu lo cacra cu se fanmo .e lo nu no xlatce cu fasnu kei dy cohu xanka gihe jdice lo nu smacni denpa gihe facki lo duhu lo balvi cu mo kau .i
ro mai dy cpare lo desku loldi lo voha ckana gihe vrebinxo lo gapru .i
je la .totos. cu jersi gihe vrebinxo lo jibni be dy 

niho tohe kihu nai lo nu lo zdani cu slilu .e lo nu savru se sance fa lo brife kei la .dorotis. cu ba zi ganlygau lo kanla gihe sipnybinxo 

niho niho re moho lo nu penmi lo maxpre 

niho la .dorotis. cu se cikrinka lo jenca poi tai suksa gihe tai jursa vau jahe lo nu dahi la .dorotis. vaho lo nu na cpana lo ranti ckana cu se xrani .i
dahi nai lo jenca cu rinka lo nu dy cu barda vasxu gihe kucli lo duhu ma kau pu fasnu .i
je la .totos. cu punji lo ri lenku ke cmalu nazbi lo flira be dy gihe badri patcmo .i
la .dorotis. cu tsebinxo gihe sajbinxo lo nu ge nai lo zdani cu muvdu gi nahe manku kihu lo nu lo carmi solgusni cu pagre lo canko fau lo nu culgau lo cmalu kumfa .i
dy plipe fi lo ri ckana gihe bajra fau lo nu la .totos. cu jibni jersi kei gihe kargau lo vorme 

niho lo cmalu nixli cu manci krixa gihe ruhu catlu fau lo nu lo kanla cu banro je banro se jahe lo nu viska lo tai se manci 

niho lo vilcarbrife pu toljursa mutce punji to mahi lo vilcarbrife toi lo zdani lo midju be lo se manci melbi gugde .i
zvati fa lo kukte srasytumla pe lo melbi tricu poi se dandu lo ricfu je kukte grute .i
lo foldi be lo mlecai xrula cu zvati ro lo mlana .i
je lo cipni pe lo rirci je carmi pimlu cu sanga gihe nalcysutyvoi nehi lo tricu .e lo demspa .i
va lo tordu milxe da cmalu rirxe gihe muvdu je mircai pagre lo jbini be lo crino srasytumla gihe kandi bacru se piho lo voksa poi mutce lo ka jai te ckire fi lo cmalu nixli poi xabju zeha lo tai clani lo sudga je grusi srasytumla 

niho la .dorotis. ca lo nu caho kucli catlu lo cizra joi melbi vanbi cu coha sanji lo poi faha dy klama kuho gunma be lo cizrai be lo ro prenu poi dy keha baho viska .i
lo prenu cu cmamau lo makcu poi dy keha se slabu .i
kuhi jiha na mutce lo ka cmalu .i
jehu py simlu lo ka cladunli la .dorotis. noi banro sutra mahi lo nancysmi verba kei gihe kuhi jvinu simlu lo ka nancyzma dy li sohi 

niho gunma lo ci nanmu .e lo pa ninmu .i
je ro se gohi cu dasni lo cizra .i
dasni lo cukla mapku poi konju fi lo cmalu poi gutci li pa lo ni gapru lo stedu kuho kuho zihe pe lo mapku sruri ke cmalu janbe poi jabyselsna lo titla ca lo nu muvdu .i
lo mapku pe lo nanmu cu blanu .i
je lo mapku pe lo cmalu ninmu cu blabi .i
je ny cu dasni lo blabi pastu poi cinje dandu lo janco .i
py se barna lo sohi tarci poi carmi buhu lo solgusni tai tuha lo tabjme .i
lo nanmu cu dasni lo blanu pe lo mintu selskalei pe lo mapku gihe dasni lo xamgu se spali cutci poi lo blanu bolci cu jorne keha lo jipno .i
lo nanmu to la .dorotis. cu jinvi toi cu kaijbi lo ka dunli la poi nakfamti .xenris. lo ka tolcitno .i
kihu bo lo re mei cu se xejykre .i
kuhi lo cmalu ke tolcitno ninmu cu juho sai tolcitno zmadu mutce .i
lo flira be ny cu se gacri lo cinje .i
lo kerfa be ny cu na ruhe blabi .i
je ny cu tinsa nalmli cadzu 

niho lo bihu nai prenu ca lo nu jbibinxo lo zdani noi la .dorotis. cu sanli lo keha vorme cu klasti gihe lauble casnu vau tai lo nu terpa lo nu zenba lo ka jibni .i
kuhi lo cmalu ke tolcitno ninmu cu klama la .dorotis. gihe krobinxo rinsa gihe cusku se piho lo titla voksa 

niho lu do zanvitke doi nobli te makfa lo gugde be le maxpre .i
miha do tai ckire lo nu do baho catra le palci termakfyfetsi pe le stuna kei .e lo nu tolpifygau lo miha se gugde lihu 

niho la .dorotis. cu tinjundi lo se cusku fau lo nu se cfipu .i
kihu ma lo cmalu ninmu cu te cmene dy lu te makfa lihu gihe xusra lo duhu dy catra le palci termakfyfetsi pe le stuna .i
la .dorotis. cu zernalfuzme je nalckape ke cmalu nixli gihe se bevri lo vilcarbrife veha lo minli be li sohi .i
je zeha pi ro lo nunjmive dy cu no roi catra da 

niho kuhi lo cmalu ninmu cu zaha kanpe lo nu dy cu spuda .i
se kihu bo la .dorotis. se cau lo nu denpa cu cusku lu do mutce lo ka xendo .i
kuhi juho da se srera .i
mi no da catra lihu 

niho lu se ju lo do zdani cu cohe sei lo cmalu ke tolcitno ninmu fau lo nu cisma cu cusku .i
je lahe dihu mintu .i
ko catlu sei ny fau lo nu degjarco lo kojna be lo zdani cu diha cohe .i
lo re jamfu be ty cu zaho bancu fi lo cnita be lo mudri bliku lihu 

niho la .dorotis. cu catlu gihe krixa co terpa .i
jehu va ku lo cnita be lo kojna be lo barda kamju poi lo zdani cu se sarji keha cu krasi lo re jamfu poi dasni lo rijno cutci pe lo kinli crapau 

niho lu ii ii sei la .dorotis. cu terpa krixa be fau lo nu xance jalsimgau .i
juho lo zdani pu farlu ta .i
.ei miho mo lihu 

niho lu no da se bilga sei lo cmalu ninmu cu nalselraktu cusku lihu 

niho lu kuhi ta mo sei la .dorotis. cu retsku lihu 

niho lu kehu ta me le palci te makfa pe le stuna sei lo cmalu ninmu cu spusku .i
se pinfu ro le maxpre zeha lo nanca be li sohi fau lo nu la maxpre cu selfu zeha lo nicte .e lo donri .i
ca ku ro le maxpre cu zifre gihe ckire do lo nu xagzukte lihu 

niho lu le maxpre cu mo sei la .dorotis. cu te preti lihu 

niho lu my se gugde lo vi gugde pe le stuna gehu noi le palci termakfyfetsi pu turni lihu 

niho lu xu do maxpre sei la .dorotis. cu retsku lihu 

niho lu na gohi .i
kuhi mi pendo my tohe kihu nai lo nu mi xabju lo gugde pe le berti .i
le maxpre ca lo nu viska lo nu lo te makfa pe le stuna cu morsi cu benji lo notybei mi .i
je mi klama zi .i
mihe le te makfa pe le berti lihu 

niho lu ue sai sei la .dorotis. cu krixa .i
xu do jetnu termakfyfetsi lihu 

niho lu jehu gohi sei lo cmalu ninmu cu spusku .i
kuhi mi vrude termakfyfetsi .i
je lo prenu mi prami .i
mi vlipa mleca le palci termakfyfetsi ku poi vi turni .i
se vaho nai bo dahi bahe mi pu tolpifygau lo prenu lihu 

niho lu kuhi mi pu sruma lo duhu ro termakfyfetsi cu palci sei lo nixli noi xadba terpa lo nu jikca lo jetnu termakfyfetsi cu cusku lihu .i
 lu lahe dihu se srera .i
pu zasti fa lo vo poho termakfyfetsi buhu lo mulno gugde pe la .oz .i
re boi ty poi xabju le berti fahu le snanu cu vrude termakfyfetsi .i
mi djuno lo duhu jetnu kei kihu lo nu mi me lo vo mei .i
lo xabju be le stuna beho .e lo xabju be le stici cu jehu palci termakfyfetsi .i
kuhi ca lo cabna poi nu do baho catra pa boi ty cu zvati lo mulno gugde pe la .oz. fa pa poho palci termakfyfetsi nohu le xabju be le stici lihu 

niho lu kuhi sei la .dorotis. ba lo nu zehi pensi cu cusku la poi fetfamti .em. mi pu jungau lo duhu lo ro termakfyfetsi cu mrobinxo pu za lo nanca be li sohi sohi lihu 

niho lu la poi fetfamti .em. cu mo sei lo cmalu ke tolcitno ninmu cu te preti lihu 

niho lu .e bu fetfamti mi gihe xabju la .kanzas. noi mi pu klama fi keha lihu 

niho le termakfyfetsi pe le berti cu simlu lo ka zeha pensi kei fau lo nu lo voha stedu cu nitsalpo joi lo nu lo kanla cu se farna lo loldi .i
ba bo ty cu faha gahu catlu gihe cusku lu mi na djuno lo duhu ma kau stuzi la .kanzas .i
kihu bo mi pu no roi tirna lo nu lo bihu nai gugde cu te tavla .i
kuhi ko mi jungau .i
xu ky cu lujyklu gugde lihu 

niho lu jaha gohi sei la .dorotis. cu spusku lihu 

niho lu jaho lahe dihu krinu .i
ia buhu lo lujyklu gugde no termakfyfetsi cu zaho jmive .i
je nai suho mafcre a suho mafpli a suho te makfa cu gohi .i
kuhi lo gugde pe la .oz. pu no roi se lujyklugau .i
kihu bo miha sepli pi ro lo ve vimcu be fi lo munje .i
se kihu bo zaho me miha fa lo termakfyfetsi .e lo te makfa lihu 

niho lu te makfa fa ma sei la .dorotis. cu retsku lihu 

niho lu la .oz. cu du le banli te makfa sei le termakfyfetsi fau lo nu laurjdikygau lo voksa jahe lo nu toncaubacru cu spusku .i
.o bu vlipa zei zmadu lo ro miha poi gunma .i
.o bu xabju le crinyjme tcadu lihu 

niho la .dorotis. cu puho dahi te preti fi lo se jmina .i
kuhi ca ku le maxpre ku noi pu caho pu caho neha smaji sanli cu cladu cmoni gihe degjarco lo kojna be lo zdani beho noi le palci termakfyfetsi pu caho vreta 

niho lu mo lihu se retsku lo cmalu ke tolcitno ninmu noi catlu gihe coha cmila .i
lo jamfu be lo morsi termakfyfetsi cu baho mohu canci .i
je no da pohu nahe bo lo rijyska cutci cu ve vimcu 

niho lu ty pu tai tolcitno sei le termakfyfetsi pe le berti cu ciksi jahe lo nu sutra lo nu sudbinxo buhu lo solgusni .i
lo cabna cu fanmo ty .i
kuhi lo rijno cutci ca me do moi .i
je .ei do dasni lihu .i
ty tengau lo birka gihe lebna lo cutci .i
je ba lo nu desygau vimcu lo pulce lo nenri be cy cu dunda cy la .dorotis. 

niho lu le termakfyfetsi pe le stici pu jgira tuha lo va cutci sei pa le maxpre cu cusku .i
je cy cu vasru da poi makfa .i
kuhi lo duhu ma kau makfa zohu miha pu no roi djuno lihu 

niho la .dorotis. cu bevri lo cutci lo nenri be lo zdani gihe punji cy lo jubme .i
ba bo dy cu bartu xruti le maxpre gihe cusku 

niho lu mi carmi lo ka djica lo nu xruti lo mi fetfamti .e lo mi nakfamti .i
kihu bo mi birti lo duhu ra xanka tuha mi .i
xu do mi kahe sidju lo nu mi facki lo duhu ma kau pluta lihu 

niho le maxpre joi le termakfyfetsi cu catlu simxu gihe ba bo catlu la .dorotis. gihe ba bo desygau lo voha stedu 

niho lu nahe vu buhu le stuna sei pa boi my cu cusku cu barda kuntytumla .i
je no da kahe pagre lihu 

niho lu mintu buhu le snanu sei lo drata cu cusku .i
kihu bo mi baho zvati gihe baho viska .i
le snanu cu gugde la vonpre lihu 

niho lu tihe sei lo ci moi be lo nanmu cu cusku sehu mintu buhu le stici .i
je lo va gugde noi la .uinkis. cu xabju cu se turni le palci termakfyfetsi pe le stici gehu ku noi sefygau do vaho lo nu dahi do lampagre lihu 

niho lu le berti cu zdani mi sei lo tolcitno ninmu cu cusku .i
je se korbi lo mintu ke barda kuntytumla poi sruri lo vi gugde pe la .oz .i
uu ruha doi pe mi dirba lo nu do xabju kansa miha cu sarcu lihu 

niho la .dorotis. cu coha klaku fi lahe dihu .i
kihu bo dy cu cinmo lo ka nonkansa buhu lo ro vi fange prenu .i
lo se klaku be dy cu simlu lo ka drigau le xendo maxpre .i
kihu bo my cu ba zi lebna lo voha nazbukpu gihe siha coha klaku .i
lo cmalu ke tolcitno ninmu zohu ny toldasnybinxo lo ri mapku gihe lanxe cpanygau lo te konju lo voha nazbi ca lo nu kancu cusku lu pa .i
re .i
ci lihu se piho lo junri voksa .i
ba zi bo lo mapku cu binxo lo tanbo noi te ciska se piho lo barda je blabi ke bakri lerfu lu ko curmi lo nu la .dorotis. cu klama le crinyjme tcadu lihu 

niho lo cmalu ke tolcitno ninmu cu lebna lo tanbo lo ra nazbi gihe retsku ca lo nu baho tcidu lo valsi kei lu xu do se cmene zo .dorotis. doi dirba lihu 

niho lu gohi sei lo verba fau lo nu faha gahu catlu gihe sudgau lo se klaku cu spusku lihu 

niho lu vaho ku do klama .ei le crinyjme tcadu .i
juho cuhi la .oz. do ba sidju lihu 

niho lu ma stuzi lo tcadu sei la .dorotis. cu retsku lihu 

niho lu lo prane midju be lo gugde .i
se turni la .oz. nohu le banli te makfa poi mi pu tavla do keha lihu 

niho lu xu .o bu xamgu nanmu sei lo nixli cu xanka te preti lihu 

niho lu .o bu xamgu te makfa .i
lo duhu xu kau nanmu cu na kahe se djuno mi .i
kihu bo mi no roi viska .o bu lihu 

niho lu tahi ma mi kahe klama sei la .dorotis. cu retsku lihu 

niho lu .ehi do cadzu .i
clani nu litru paho lo gugde poi suho roi jai pluka gihe suho roi manku joi mabla .i
kuhi mi ba pilno ro lo makfa larcu poi mi se slabu kuho te zuhe lo nu do se bandu fi lo ckape lihu 

niho lu xu na ku do mi klama kansa sei lo nixli noi pu coha jinvi lo duhu lo cmalu ke tolcitno ninmu ku poho pendo cu cpedu cusku lihu 

niho lu na gohi .i
mi na kakne sei ny spuda .i
kuhi mi do ba cinba .i
no da darsi lo nu crogau lo prenu poi baho se cinba le termakfyfetsi pe le berti lihu 

niho ny jbikla la .dorotis. gihe toljursa cinba dy lo mebri .i
tolcanci lo ve pencu be lo nixli bei lo ctebi fa lo pa cukla je carmi barna to la .dorotis. cu ba za facki toi 

niho lu lo dargu be le crinyjme tcadu cu se gacri lo pelxu kitybli sei le termakfyfetsi cu cusku .i
se kihu bo frili fa lo ka tolcri .i
ko ca lo nu do tolcliva la .oz. cu na terpa tuha .o bu gihe cpedu lo nu .o bu do sidju .i
coho pe mi dirba lihu 

niho lo ci maxpre cu dizlo krobinxo faha dy gihe zandapma dy lo pluka nunlitru gihe ba bo toho cadzu paho lo tricu .i
le termakfyfetsi cu xendo ke stedu muvdu faha la .dorotis. gihe ci roi carna fiho te sanli lo jmatrixe gihe jai suksa fai lo nu canci .i
lahe dihu fanza zei mutce la .totos. noi faha cladu gercmo ca lo nu baho canci kei kihu lo nu ty pu terpa lo nu gercmo ca lo nu le termakfyfetsi cu caho zvati 

niho kuhi la .dorotis. kihu lo nu djuno lo duhu ty cu termakfyfetsi cu kanpe lo nu ty cu canci duhi lahe dihu .i
je dy na sai se spaji 

niho niho ci moho lo nu la .dorotis. cu nurgau le cpitepygau 

niho la .dorotis. ca lo nu no drata cu zvati cu coha xagji .i
jahe bo dy cu klama lo kajnytanxe gihe se vahu katna lo nanba noi dy punji lo matne keha .i
dunda lo pi suho sihe la .totos. gihe lebna lo baktu lo kajna gihe bevri by lo cmalu rirxe gihe tisygau by lo klina je carmi djacu .i
la .totos. cu bajra klama lo tricu gihe coha batci faha lo cipni poi zutse ty .i
la .dorotis. cu klama te zuhe lo nu cpacu la .totos. kei gihe viska lo tai kukte grute poi dandu lo jimca kuho jahe lo nu jajgau lo pi sohu sihe fau lo nu jinvi lo duhu prane lo ka mapti lo nu jmina fi lo cersai .i
ba bo dy cu xruti lo zdani .i
je ca lo nu baho gasnu lo xamgu nu voha .e la .totos. cu pinxe lo lenku je klina djacu cu coha zukte lo ka brebinxo lo nu litru se kaha le crinyjme tcadu 

niho la .dorotis. cu ponse pa poho taxfu .i
kuhi jehu ty jinsa gihe dandu lo grana be neha lo ckana .i
ty marji lo gingamu ne lo blabi johu blanu kurfa .i
je ty. tohe kihu nai gi lo blanu cu baho milxe lo ka kadbinxo gi jiha melbi taxfu .i
lo nixli cu srerivzukte sezlumci gihe dasnybinxo lo jinsa gingamu bo taxfu gihe lasna lo xunblabi solmapku lo stedu be ny .i
ny lebna lo cmalu lanka gihe clugau ly lo nanba pe lo kajnytanxe fau lo nu punji lo blabi bukpu lo gapru .i
ba bo ny. faha niha catlu lo ny. jamfu gihe sajbinxo lo duhu ma kau ni lo cutci pe ny cu laldo 

niho lu juho ti na banzu lo clani nunlitru doi .totos. lihu se cusku dy .i
je la .totos. cu faha gahu catlu lo flira be dy te gaha lo voha cmalu ke xekri kanla gihe desygau lo rebla te zuhe lo nu jarco lo ka djuno lo duhu dy ma kau skudji .i
ca bo la .dorotis. cu viska lo nu cpana lo loldi fa lo rijno cutci poi pu se ponse le termakfyfetsi pe le stuna 

niho lu mi kucli lo duhu xu kau cy mi mapti sei dy fi la .totos. cu cusku .i
cy mapti juho lo barda nu cadzu se piho cy .i
kihu bo dahi cy cu no roi selplidukse lihu 

niho dy cohu dasni lo ri tolcitno ke skapi cutci gihe troci co dasni lo rijno cutci noi mapti zei prane dy tai lo nu dahi cy pu se zbasu te zuhe tuha dy 

niho ro mai lafti lo lanka 

niho lu ko klama doi .totos. sei dy cusku .i
miho ba klama le crinyjme tcadu gihe retsku fi la noi banli .oz. fe lo se duhu tahi ma kau xruti la .kanzas. lihu 

niho dy ganlygau lo vorme gihe telgau gihe ralci setca lo ckiku lo daski be lo taxfu .i
jahe bo fau lo nu la .totos. cu cikcni ke cadzu jersi cu coha litru 

niho soho da jibni dargu .i
kuhi la .dorotis. na nitcu lo clani se ditcu lo nu tolcri lo dargu poi se gacri lo pelxu kitybli .i
ba zi lo tordu dy caho cadzu sutra faha le crinyjme tcadu fau lo nu lo voha rijno cutci cu gleki jabyselsna dohe lo jdari je pelxu ke dargu sefta .i
lo solri cu carmi te gusni .i
je lo cipni cu titla sanga .i
je la .dorotis. cu na sai xlali cinmo duhi lo noi juho cuhi do keha kanpe kuho nu lo nixli poi pu jai suksa fai lo nu se vimcu fi lo zdani gugde gihe se punji fi lo midju be lo fange gugde cu jaha noha 

niho dy se spaji ca lo nu caho cadzu kei lo nu lo sruri gugde cu tai melbi .i
lo cnici bitmu cu zvati lo re mlana be lo dargu gihe zilcintypunji lo kukte blanu .i
je zeho lo bitmu cu foldi lo gurni .e lo te stagi fa lo sohi rau mei .i
zaha le maxpre cu certu te cange gihe kakne lo ka kurji lo barda te crepu .i
dihi ruhe ku la .dorotis. cu lampagre lo zdani .i
je lo prenu cu barkla te zuhe lo nu catlu dy gihe krobinxo faha dy ca lo nu dy cu lampagre .i
kihu bo ro da djuno lo duhu dy pu tutci lo nu daspo le palci termakfyfetsi gihe sefselfamgau my .i
lo zdani be le maxpre cu cizryseljvinu dinju .i
nihi bo zy cu slanu .i
je drudi fa lo bolxadba .i
ro boi zy cu zilcintypunji fa lo blanu .i
kihu bo buhu lo vi gugde pe le stuna lo blanu cu selneirai skari 

niho ca lo nu coha vanci noi nu la .dorotis. coha tatpi lo nu vehu cadzu kei gihe coha kucli lo duhu .ei dy ma kau zvati zeha lo nicte zohu dy tolcliva lo zdani poi nalmli lo ka bramau lo drata .i
buhu lo crino srasytumla be cahu zy cu dansu fa lo sohi nanmu .e lo sohi ninmu .i
lo mu cmalu verba cu kelci se rai lo ka cladu .i
je lo prenu cu cmila gihe sanga .i
fau bo lo neha jubme cu culno lo kukte grute fahu narge .e lo pesxu .e lo titnanba .e lo sohi drata ke xamgu cidja 

niho lo prenu cu xendo rinsa la .dorotis. gihe friti lo nu dy cu kansa py lo nu vacysai citka .i
kihu bo ti zdani lo pa cmima be lo cfurai be le maxpre ku pe lo gugde .i
je lo pendo be cy cu jmaji cy te zuhe lo nu salci lo nu zifre lo ka na selfu le palci termakfyfetsi 

niho la .dorotis. cu citka lo kukte vacysai gihe se selfu lo ricfu maxpre noi se cmene zo .bok .i
ba bo dy cu tsebinxo lo sfofa gihe catlu lo nu lo prenu cu dansu 

niho ca lo nu la .bok. cu viska lo rijno cutci pe la .dorotis. cu cusku lu juho ruha do banli te makfa lihu 

niho lu kihu ma sei lo nixli cu retsku lihu 

niho lu kihu lo nu do dasni lo rijno cutci gihe pu catra le palci termakfyfetsi .i
jiha lo do taxfu cu vasru lo blabi .i
je no nahe bo lo termakfyfetsi cu dasni lo blabi lihu 

niho lu lo mi taxfu cu se prina lo blanu johu blabi kurfa lihu se cusku la .dorotis. fau lo nu xulgau vimcu lo cinje be ty 

niho lu do xendo lo nu dasni ta sei la .bok. cu cusku .i
blanu fa lo skari pe le maxpre .i
je blabi fa lo skari pe lo termakfyfetsi .i
jaho miha djuno lo duhu do xendo termakfyfetsi lihu 

niho la .dorotis. cu na djuno lo duhu .ei spuda lahe dihu ma kau .i
kihu bo ro lo prenu cu simlu lo ka jinvi lo duhu dy termakfyfetsi .i
je dy cu jaha sai djuno lo duhu sahu dy fadni ke cmalu nixli gihe funca klama riha lo vilcarbrife lo cizra gugde 

niho ca lo nu dy baho coha tatpi lo nu catlu lo nundansu kei la .bok. cu klagidva dy lo zdani nenri noi buhu keha by dunda fi dy fe lo kumfa poi vasru lo melbi ckana .i
lo ckagai cu marji lo blanu bukpu .i
je la .dorotis. cu panpi sipna fiho sruri cy cohu lo cerni 

niho dy citka lo ricfu cersai gihe catlu lo cmalu ke maxpre cifnu noi kelci la .totos. gihe lacpu lo rebla gihe ge krixa gi cmila vau tai da poi la .dorotis. cu mutce lo ka se zdile keha .i
la .totos. cu xamgu cinri lo ro prenu .i
kihu bo py cu pu no roi viska lo gerku 

niho lu ma ni darno le crinyjme tcadu sei lo nixli cu te preti lihu 

niho lu mi na djuno sei la .bok. cu junri spuda .i
kihu bo mi no roi zvati ty .i
xagmau fi lo prenu fa lo nu darno la .oz. vaho lo nu na se cuntu fa py joi .o bu .i
kuhi clani ve klama le crinyjme tcadu .i
je lo djedi be li sohi ba ditcu .i
lo vi gugde cu ricfu gihe pluka .i
kuhi do nitcu lo nu pagre lo rufsu je ckape stuzi pu lo nu do tolcliva lo fanmo be lo do nunlitru lihu 

niho lahe dihu milxe se xanka la .dorotis. .i
kuhi dy djuno lo duhu no nahe bo la .oz. cu kahe sidju dy lo nu xruti la .kanzas. .i
se muhi bo dy cu virnu jdice lo duhu na ba tolselfarbinxo 

niho dy tolrinsa lo pendo be dy gihe zahu rehu coha litru lo pelxu kitybli dargu .i
ca lo nu baho klama veha lo minli be li sohi cu jdice lo nu klasti te zuhe lo nu surla .i
jahe bo parkla lo gapru be lo bitmu poi jibni lo klaji kuho gihe tsebinxo .i
lo barda grufoi cu ragve lo bitmu .i
je buhu lo naldarno dy viska lo cpitepygau noi galtu zvati lo grana te zuhe lo nu fanta lo nu lo cipni cu jbibinxo lo makcu gurni 

niho la .dorotis. cu cpanygau lo xejycnita lo xance gihe pensi catlu le cpitepygau .i
stedu cy fa lo cmalu dakli noi tersetca lo sudysrasu zihe noi lo kanla .e lo nazbi .e lo moklu cu pu se xraciska te zuhe lo nu sinxa lo flira .i
lo tolcitno ke kiljipno je blanu mapku poi pa le maxpre pu ponse keha cu baho se punji fi lo gapru be lo stedu be cy .i
je lo te zilvimcu be lo prenu cu marji lo blanu taxfu noi baho selplidukse gihe baho kadbinxo kuho gihe jiha tersetca lo sudysrasu .i
lo jamfu cu dasni lo tolcitno cutci ne lo blanu jipno to dunli lo se dasni be lo ro prenu poi xabju lo vi gugde toi .i
je lo bihu nai prenu cu gau galtu fi lo stani be lo gurni se piho lo grana poi pagre lo trixe be py 

niho ca lo nu la .dorotis. cu caho junri catlu lo cizra je se cintypunji flira be le cpitepygau kei dy se spaji lo nu viska lo nu pa lo kanla cu masno kalgaisligau lo kanla .i
dy ca lo cfari cu jinvi lo duhu juho dy srera .i
kihu bo no lo cpitepygau pe la .kanzas. cu suho roi kalgaisligau lo kanla .i
kuhi nau ku lo prenu cu stedyfarmuvdu faha dy tai lo te xendo .i
ba bo dy nitparkla lo bitmu gihe cadzu faha py fau lo nu la .totos. ruhu lo grana cu bajra gihe gercmo 

niho lu coi sei le cpitepygau cu sudga voksa cusku lihu 

niho lu xu do pu tavla sei lo nixli fau lo nu manci cu retsku lihu 

niho lu juho sei le cpitepygau cu spuda .i
ma do lihi cabna lihu 

niho lu lo xamgu kihe dohu sei la .dorotis. cu clite spusku .i
ma do lihi cabna lihu 

niho lu mi na cinmo lo pluka sei le cpitepygau fau lo nu cisma cu cusku .i
kihu bo mutce lo ka tolzdi kei fa lo nu ca ge lo nicte gi lo donri cu tepygau lo korvo lihu 

niho lu xu na kakne lo nu faha niha klama sei la .dorotis. cu retsku lihu 

niho lu na gohi .i
kihu bo lo vi grana cu pagre lo mi trixe .i
.eho vaho gi do vimcu lo grana gi mi mutce lo ka ckire do lihu 

niho la .dorotis. cu pejgau lo re birka gihe viclafti lo prenu lo grana .i
kihu bo py riha lo nu tersetca lo sudysrasu cu linto tcemli 

niho lu kihe sai do sei le cpitepygau ca lo nu baho punji fi lo loldi cu cusku .i
mi cinmo lo ka cnino prenu lihu 

niho la .dorotis. cu se spaji lahe dihu .i
kihu bo simlu lo ka cizra kei fa lo nu tirna lo nu lo tersetca nanmu cu tavla kei kei .e lo nu viska lo nu ny cu krobinxo rinsa gihe kansa cadzu paha tuha dy 

niho lu do me ma sei le cpitepygau ca lo nu baho pejgau lo sevzi gihe baho tatpyvasxu cu retsku .i
je do ma caho klama lihu 

niho lu mi se cmene zo .dorotis. sei lo nixli cu cusku gihe caho klama le crinyjme tcadu te zuhe lo nu cpedu fi la noi banli .oz. fe lo nu xrugau mi la .kanzas. lihu 

niho lu ma stuzi le crinyjme tcadu sei te preti .i
jiha la .oz. cu mo lihu 

niho lu ue xu do na djuno sei dy se spaji spuda lihu 

niho lu jehu na gohi .i
mi na djuno suho da .i
zaha dai mi tersetca .i
se kihu bo mi na sai se besna sei badri spusku lihu 

niho lu ua sei la .dorotis. cu cusku .i
mi do kecti zei mutce lihu 

niho lu baha pei sei retsku vaho lo nu mi do kansa lo nu klama le crinyjme tcadu zohu la .oz. cu dunda lo besna mi lihu 

niho lu mi na kahe djuno sei dy xrugau .i
kuhi do zifre lo nu kansa mi .i
ga nai la .oz. na dunda lo besna do gi no da do tohe prali lihu 

niho lu jetnu sei le cpitepygau cu cusku .i
jehu sei lo sivni cohu nai cohe mi na se nabmi lo nu lo tuple .e lo birka .e lo xadni vuho pe mi cu sudysrasu telsetca .i
kihu bo mi na kahe cortu .i
lo nu dahi da stapa pa lo mi jmadegji giha tunta mi se piho lo jesni cu na vajni .i
kihu bo mi na kakne lo nu ganse .i
kuhi mi na djica lo nu lo prenu mi te cmene zo bebna .i
je vaho lo nu lo mi stedu cu stodi lo ka culno lo poho sudysrasu johu nai lo besna kei kei tahi ma mi kahe djuno suho da lihu 

niho lu mi jimpe lo duhu do ma kau cinmo sei lo cmalu nixli noi jehu kecti cu cusku .i
vaho lo nu do klama kansa mi kei mi ba cpedu fi la .oz. fe lo nu gasnu ro lo se kakne be se vahu do lihu 

niho lu kihe dohu sei ckire spuda lihu 

niho lo re mei cu xruti lo klaji .i
la .dorotis. cu sidju le cpitepygau lo nu ravykla lo bitmu .i
je lo re mei cu coha litru lo pelxu kitybli dargu se kaha le crinyjme tcadu 

niho la .totos. ca lo nuncfa na nelci lo vi ziljmina be lo bende .i
ty ruhu lo tersetca nanmu cu sumnyzukte tai lo nu dahi sruma lo duhu cumki fa lo nu lo ratcu zdani cu zvati lo sudysrasu .i
je ty cu sohi roi fengycmo tai lo te nalxendo faha le cpitepygau 

niho lu ko na se nabmi tuha la .totos. sei la .dorotis. fi lo ri cnino pendo cu cusku .i
ty cu no roi batci lihu 

niho lu mi na terpa sei le cpitepygau cu spuda .i
ty na kahe crogau lo sudysrasu .i
.eho ko curmi lo nu mi bevri lo va lanka se vahu do .i
mi na ba se nabmi .i
kihu bo mi na kahe tatpi .i
je mi do jungau fo lo se mipri sei cy fau lo nu cadzu cu diha cohe .i
zasti fa pa poho da poi mi terpa keha lihu 

niho lu ma cohe sei la .dorotis. cu te preti .i
xu lo maxpre te cange poi zbasu do lihu 

niho lu na gohi sei le cpitepygau cu spusku .i
lo jelca sacki cu cohe lihu 

niho niho vo moho lo pluta poi pagre lo ricfoi 

niho ba za lo cacra be li suho lo pluta cu coha rufsu .i
je lo nu cadzu cu coha banzu nandu jahe lo nu le cpitepygau cu sohi roi tapfli lo pelxu kitybli noi vi mutce lo ka rufsu .i
jehu suho roi ku ky baho porpi giho nai jiha sai mulno se claxu fau lo nu zvati fa lo kunti noi la .totos. cu plipe lo ragve zihe noi la .dorotis. cu cadzu ruhu keha .i
le cpitepygau zohu fau lo nu na se besna cu sirji cadzu jahe lo nu stapa lo kunti gihe cpana farlu lo jdari kitybli .i
kuhi no roi cortu .i
je la .dorotis. cu lafti gihe sanlygau cy fau lo nu cy boi dy kansa lo ka gleki cmila lo cy. malfunca 

niho lo vi cange cu na sai simsa lo cange poi pu se viska kuho lo ka xamgu se kurji .i
lo te kancu be lohi vi zdani ce lohi vi grute tricu cu jdika .i
je paha gi lo litru cu klama gi lo gugde cu zenba lo ka seldriseljvinu 

niho ca lo dormidju cu tsebinxo neha lo cmalu rirxe .i
je la .dorotis. cu kargau lo lanka gihe lebna pi suho lo nanba .i
friti lo pa spisa le cpitepygau .i
kuhi cy fapro 

niho lu mi no roi xagji sei cy cusku .i
je zanfunca mi fa lo nu na gohi kei kihu lo nu lo mi moklu cu pixra poho .i
vaho lo nu mi sraku my jahe lo nonselsfe te zuhe lo nu mi kahe citka zohu lo sudysrasu poi mi tersetca keha cu muvdu lo bartu .i
je dahi lahe dihu cu daspo lo tarmi be lo mi stedu lihu 

niho la .dorotis. cu zi viska lo nu lahe dihu jetnu .i
se kihu bo tugnyfru poho gihe diha citka lo nanba 

niho lu ko mi jungau da do johu lo do te klama sei le cpitepygau ca lo nu dy cu baho citka lo vacysai cu cusku lihu .i
dy boi cy jungau ro da la .kanzas .e lo nu ro de buhu grusi .e lo nu lo vilcarbrife cu bevri dy lo vi cizra gugde pe la .oz. 

niho le cpitepygau cu ralci tinjundi gihe cusku lu mi na jimpe lo duhu muhi ma kau do djica lo nu cliva lo vi melbi gugde gihe xruti lo sudga je grusi stuzi poi do keha te cmene zo .kanzas. lihu 

niho lu krinu lahe dihu fa lo nu do na se besna sei lo nixli cu spuda .i
se jahe nai lo nu ma kau ni lo miha zdani cu jadycau gihe grusi zohu miha noi rectu je ciblu prenu cu zmanei lo nu xabju zy kei lo ro me lo drata gugde moi vaho jiha sai lo nu gy. melbi traji .i
no stuzi cu simsa lo zdani lihu 

niho le cpitepygau cu pantyvasxu 

niho lu liha mi na jimpe kakne sei cy cusku .i
vaho lo nu dahi lo do stedu cu tersetca lo sudysrasu tai tuha lo me mi moi cu laha xabju fa ro doho lo melbi stuzi .i
je vaho ku la .kanzas. cu se zvati no sai prenu .i
zanfunca la .kanzas. fa lo nu do se besna lihu 

niho lu .au pei do te lisri fi da mi zeha lo nu maha surla sei lo verba cu retsku lihu 

niho le cpitepygau cu tolzau catlu vy gihe spusku lu 

niho lo mi baho nunjmive cu tai tordu jahe lo nu mi caha djuno no da .i
mi se zbasu ca lo prulamdei be lo prulamdei .i
lo duhu ma kau fasnu buhu lo munje pu lahe dihu cu na sai se djuno mi .i
sei zanfunca sehu ca lo nu lo te cange cu zbasu lo mi stedu kei pa lo pa moi se zukte cu nu pirfinti lo mi kerlo kei jahe lo nu mi tirna lo nu ma kau buhu fasnu .i
zvati fa lo jiha drata maxpre .i
lo pa moi se tirna be mi cu nu lo te cange cu cusku lu do ma jinvi lo vi kerlo lihu 

niho lu ky na cnici sei lo drata cu cusku lihu 

niho lu na nabmi sei lo te cange cu cusku .i
tohe kihu nai kerlo lihu noi lahe keha jeha jetnu 

niho lu ca ku mi finti lo kanla sei lo te cange cu cusku lihu .i
tai ku cy pirfinti lo mi pritu kanla .i
je coha lo nu cohi mulno kei mi catlu .uhe cy e ro lo sruri be mi fau lo nu mutce lo ka kucli kei kihu lo nu pa rehu nu mi viska lo munje 

niho lu ta melbi kanla sei lo maxpre noi caho zgana lo te cange cu te notci .i
lo blanu cu jaha mapti se skari lo kanla lihu 

niho lu .ai mi finti lo drata poi bramau milxe sei lo te cange cu cusku lihu .i
ca lo nu lo re moi kanla baho se finti kei mi kahe viska se mau lo purci .i
ba bo cy finti lo mi nazbi .e lo mi moklu .i
kuhi mi nahe tavla kihu lo nu ca ku mi na djuno lo duhu ma kau te pilno lo moklu .i
mi se zdile lo nu catlu lo nu le prenu cu zbasu lo mi birka .e lo mi tuple .i
ca lo nu lo mi stedu cu se lasna kei mi jgira mutce kihu lo nu pehi mi dunli ro lo drata lo ka remna 

niho lu lo vi nanmu ba banzu tepygau lo korvo sei lo te cange cu cusku .i
se jvinu lo mintu be lo remna lihu 

niho lu juho .i
caha remna lihu se cusku lo drata .i
je mi mutce lo ka tugni dy .i
lo te cange mi bevri fau lo nu mi jbini lo birka johu lo xadni kei gihe punji fi lo clani grana noi do mi keha tolcri .i
cy .e lo ri pendo cu ba zi toho cadzu jahe lo nu mi nonkansa 

niho mi na nelci lo nu mi tai nonkansa .i
se kihu bo mi troci lo ka cadzu jersi le prenu .i
kuhi lo mi jamfu na lamji lo loldi .i
je mi jai se bapli fai lo nu stali lo grana .i
seicni nunjmive kihu lo nu zasti fa no da poi mi kahe pensi keha kuho kihu lo nu mi pu tai zi se zbasu .i
sohi korvo e sohi drata cipni cu vofli faha nehi lo gurni foldi .i
kuhi zi ca lo nu viska mi cu toho vofli fau lo nu jinvi lo duhu mi maxpre .i
lahe dihu pluka mi gihe gasnu lo nu mi cinmo lo ka vajni mutce prenu .i
ba za bo pa tolcitno korvo cu vofli jbibinxo mi .i
je ba lo nu ralci catlu mi cu tsebinxo lo mi janco gihe cusku dihe 

niho lu mi kucli lo duhu xu kau lo te cange pu jinvi lo duhu tcica be mi kakne fau lo nu tai juxre .i
ro korvo poi na bebna cu viska lo nu do ke poho sudysrasu tersetca nanmu lihu .i
ba ku ky cu faha niha plipe lo mi jamfu gihe citka ro lo gurni poi ky djica .i
lo drata cipni fau lo nu viska lo nu ky na se xrani mi cu klama te zuhe lo nu cy. jiha citka lo gurni .i
jahe bo ba za lo cmalu lo barda gunma be ky cu sruri mi 

niho mi pu badri lahe dihu .i
kihu bo jarco lo duhu jehu mi na tai xamgu cpitepygau .i
kuhi lo tolcitno korvo cu kufygau mi fau lo nu cusku lu vaho lo nu do se besna kei do xagdunli ro drata remna gihe xagmau suho boi ry .i
lo besna cu selsteci lo ka lo nu da ponse cehu cu se vamji kei fiho nalvai lo duhu da korvo gihi kau remna lihu 

niho ca lo nu lo korvo baho cliva kei mi pensi lahe dihu gihe jdice lo duhu .ai troci lo ka cpacu lo besna .i
zanfunca fa lo nu do lampagre gihe vicycpu mi lo grana .i
je lo se cusku be do cu bitygau mi lo duhu la noi banli .oz. ba dunda lo besna mi ca lo nu miho tolcliva le crinyjme tcadu lihu 

niho lu mi pacna lo nu jaha cohe kei sei la .dorotis. cu stace cusku kihu lo nu do simlu lo ka djica carmi lihu 

niho lu ie mi jaha djica sei le cpitepygau cu xrugau cusku .i
da tai tolkufra lo nu da djuno lo duhu da bebna lihu 

niho lu jaho miho klama .ehu lihu se cusku lo nixli .i
je dunda lo lanka le cpitepygau 

niho vi ku no bitmu cu jibni lo klaji mlana .i
je lo gugde cu rufsu gihe nalzilplixa .i
ca lo nu lo vanci cu jibni cu tolcliva fa lo litru lo barda ricfoi noi buhu keha lo tricu cu barda gihe zvajbisimxu vau tai jahe lo nu lo jimca be ty cu pensimxu lo gapru be lo pelxu kitybli dargu .i
niha lo tricu cu na ruhe manku .i
riha bo lo jimca cu fanta lo nu lo solgusni cu nerbinxo .i
kuhi lo litru cu na klasti gihe caho klama lo nenri be lo ricfoi 

niho lu ga nai lo vi dargu cu nerbinxo gi juho dy barbinxo sei le cpitepygau cu cusku .i
je kihu lo nu le crinyjme tcadu cu se stuzi lo drata fanmo be lo dargu kei miho bilga lo ka klama ro da poi dy miha da klagidva lihu 

niho lu dahi ro da lahe dihu djuno sei la .dorotis. cu cusku lihu 

niho lu juho .i
lahe dihu krinu lo nu mi djuno sei le cpitepygau cu spuda .i
ga nai sarcu lo nu facki kei fa lo nu se besna gi dahi mi no roi cusku dehu lihu 

niho ba za lo cacra be li jihi pa lo gusni cu canci kadbinxo .i
je lo litru ca tapflikla nehi lo manku .i
la .dorotis. na sai kahe viska .i
kuhi la .totos. jaha kahe gohi .i
kihu bo lo gerku cu certu lo ka viska nehi lo manku .i
je le cpitepygau cu xusra lo duhu cy kakne lo ka viska duhi lo nu cohe ca lo donri .i
se muhi bo dy cu jgari lo birka be cy gihe snada lo ka xamgu banzu klama 

niho lu ko vaho lo nu viska da poi maha kakne lo ka sipna buhu keha zeha lo nicte sei dy cusku cu jungau mi .i
kihu bo lo nu cadzu buhu lo manku cu mutce lo ka tohe se kufra lihu 

niho ba za ku le cpitepygau cu klasti 

niho lu mi viska lo cmalu cmazda faha lo pritu be miho sei cusku .i
zilzba lo tanbo johu lo jimca .i
.au pei miho klama lihu 

niho lu .au sai sei lo verba cu spuda .i
mi jaha sai tatpi lihu 

niho tai ku le cpitepygau cu gidva paho lo tricu cohu lo nu tolcliva lo cmazda .i
je la .dorotis. cu nerkla gihe tolcri lo ckana poi sudga pezli se zbasu kuho buhu pa kojna .i
ba zi cpana binxo .i
je fau lo nu la .totos. cu mlana jibni cu zi coha condi sipna .i
le cpitepygau noi no roi tatpi cu sanli buhu lo drata kojna gihe depyjdari denpa cohu lo cerni 

niho niho mu moho lo nu nurgau le tinci mudypre 

niho ca lo nu la .dorotis. cu ciknybinxo kei lo solgusni cu caha pagre lo tricu .i
je la .totos. pu zeha bartu gihe ruhu jersi lo cipni johu lo ricyractu .i
dy tsebinxo gihe ruhu catlu .i
va ku le cpitepygau cu zaho depyjdari sanli buhu lo kojna gihe denpa tuha dy 

niho lu .ei maha klama gihe sisku lo djacu sei dy fi cy cu cusku lihu 

niho lu do nitcu lo djacu ma sei cy retsku lihu 

niho lu lo nu lumci lo mi flira ba tuha lo pulce be lo pluta kei .e lo nu lo nanba na snipa lo mi galxe lihu 

niho lu ruha lo nu da rectu cu nahe se kufra da sei le cpitepygau cu pensi cusku .i
kihu bo da bilga lo ka sipna gihe citka gihe pinxe .i
kuhi do se besna .i
je se vamji lo barda raktu fa lo nu kakne lo ka drani pensi lihu 

niho lo gunma cu cliva lo cmazda gihe cadzu paho lo tricu cohu lo nu tolcri lo cmalu jinto be lo klina djacu beho poi buhu keha la .dorotis. cu pinxe gihe jinru gihe citka lo cersai .i
dy viska lo nu lo nanba ve vimcu pe lo lanka cu na mutce kei gihe ckire ziho lo nu le cpitepygau na nitcu lo nu citka suho da kei kihu lo nu lo ve vimcu cu jaha ruhe banzu lo nu dy johu la .totos. kahe citka ca lo cabdei 

niho dy ca lo nu mohu citka lo sanmi gihe puho xruti lo pelxu kitybli klaji cu se spaji lo nu tirna lo dizlo se cmoni poi jibni 

niho lu ta mo sei dy toldarsi retsku lihu 

niho lu mi na kahe se xanri sei le cpitepygau cu spuda .i
kuhi maha kahe klama gihe facki lihu 

niho ca zi ku lo drata se cmoni cu se tirna gihe simlu lo ka se krasi lo trixe be xai .i
xy carna gihe cadzu paho lo ricfoi veha lo jai veha suho roi stapa .i
ca bo la .dorotis. cu viska lo nu da carmi nehi lo gusni poi pagre lo jbini be lo tricu .i
dy bajra faha lo stuzi gihe ba bo suksa klasti fau lo nu se spaji krixa lo cmalu 

niho pa lo barda tricu cu suho sihe se katna .i
je sanli neha ty gihe jgari lo se lafti katnymru lo re xance vau fa lo nanmu poi mulno lo ka tinci .i
lo stedu .e lo birka .e lo tuple cu jorne lo xadni .i
kuhi ny prane lo ka muvdycau kei tai lo nu na sai kahe muvdu 

niho la .dorotis. cu catlu ny fau lo nu manci kei .i
je le cpitepygau jiha cu gohi ca lo nu la .totos. cu kinli cmoni gihe zukte lo nu batci lo tinci tuple kei noi crogau lo ra denci 

niho lu xu do pu cmoni sei la .dorotis. cu retsku lihu 

niho lu gohi sei lo tinci nanmu cu spusku .i
mi pu cmoni zehu lo nanca be li zahu pa se cau lo nu da tirna mi giha klama te zuhe lo nu sidju lihu 

niho lu mi do tahi ma kahe sidju sei dy ranti tonga te preti be kihu lo nu lo badri voksa poi lo nanmu cu se voksa keha cu pencu lo pruxysevzi be dy lihu 

niho lu ko cpacu lo ctile lante gihe ctile sabji lo mi te jorne sei ny spusku .i
jy tai furtirse se pagbu jahe lo nu mi na sai kahe muvgau jy .i
mi vaho lo nu te sabji lo ctile cu ba zi diha se xamgu .i
do ba tolcri lo ctile lante lo kajna be nehi lo mi cmazda lihu 

niho la .dorotis. cu zi bajra xruti lo cmazda gihe tolcri lo ctile lante gihe ba bo xruti gihe xanka retsku lu lo do te jorne ma zvati lihu 

niho lu ko sabji fi lo mi cnebo sei le tinci mudypre cu spusku lihu .i
jaho dy sabji .i
je kihu lo nu furtirse mutce kei le cpitepygau cu coha jgari lo stedu gihe toljursa muvgau sy fau lo nu zunle fahu pritu cargau kei cohu lo nu muvdu zifre .i
je ba bo lo nanmu cu kakne lo nu muvgau sy zuhe ny poho 

niho lu ca ku ko ctile sabji fi lo mi birka sei ny cusku lihu .i
la .dorotis. cu sabji .i
je le cpitepygau cu toljursa krogau by cohu lo nu xamgu claxu lo furtirse gihe cnino dunli 

niho le tinci mudypre cu geicmo gihe dzizenbagau lo ri katnymru noi my keha salpygau fo lo tricu 

niho lu ti barda se kufra sei my cusku .i
mi pu jgari lo va katnymru coha lo nu mi furtirse selpau .i
je mi gleki lo nu ro mai tohe lafti .i
ca ku zohu vaho lo nu do ctile sabji fi lo mi tuple te jorne kei mi diha se xamgu lihu 

niho kihu ku xai ctile sabji fi lo tuple cohu lo nu muvdu zifre .i
je my cu sohi roi kirsku fi lo nu baho se nurgau .i
kihu bo my simlu lo ka mutce lo ka clite .e lo ka ckire 

niho lu dahi mi vaho lo nu do na klama cu zehe va sanli sei my cusku .i
jaho juho do nurgau lo mi nunjmive .i
lo nu do ti zvati cu jalge ma lihu 

niho lu miha klama le crinyjme tcadu te zuhe lo nu penmi la noi banli .oz. sei dy spusku .i
je miha klasti buhu lo do cmazda te zuhe lo nu zvati zeha lo nicte lihu 

niho lu kihu ma do djica lo nu penmi la .oz. sei my retsku lihu 

niho lu .au .o bu mi xrugau benji la .kanzas. .i
je le cpitepygau cu djica lo nu .o bu dunda lo besna cy sei dy spusku lihu 

niho le tinci mudypre cu simlu lo ka zehi condi pensi .i
ba bo cusku 

niho lu baha pei la .oz. cu dunda lo risna mi lihu 

niho lu .y ruha sei la .dorotis. cu spusku .i
dahi lahe dihu frili dunli lo ka dunda lo besna le cpitepygau lihu 

niho lu jetnu sei le tinci mudypre cu spuda .i
jaho mi jiha vaho lo nu do curmi lo nu mi kansa do cu klama le crinyjme tcadu te zuhe lo nu cpedu lo nu la .oz. mi sidju lihu 

niho lu .eha ko kansa lihu le cpitepygau cu xendo se cusku .i
je la dorotis. cu jmina cusku lo se duhu dahi gleki lo nu se kansa my .i
jahe bo le tinci mudypre cu vregau lo ri katnymru lo janco .i
je bo xai pagre lo ricfoi cohu lo nu tolcliva lo klaji poi se gacri lo pelxu kitybli 

niho le tinci mudypre pu cpedu fi la .dorotis. fe lo ka punji lo ctile lante lo lanka pe dy .i
 lu .i
kihu bo sei my cusku mi vaho lo nu mi zilkavbu lo nuncarvi gihe zahu rehu furtirfarvi cu ba mutce nitcu lo ctile lanka lihu 

niho jaha zanfunca fa lo nu lo cnino pendo cu cmibinxo lo bende .i
kihu bo za ba lo nu zahu rehu cfagau lo nunlitru kei by tolcliva lo stuzi noi lo tricu .e lo jimca cu banro lo tai rotsu jahe lo nu lo litru na kahe pagre .i
kuhi le tinci mudypre cu coha gunka se piho lo ri katnymru gihe tai xamgu katna jahe lo nu ba za baho gasnu tuha lo vorme se vahu lo mulno bende 

niho la .dorotis. ca lo nu by caho cadzu cu tai junri pensi jahe lo nu dy na sanji ca je fe lo nu le cpitepygau cu taplyfarlu fi lo kevna gihe gunro faha lo drata mlana be lo dargu .i
jehu cy bilga lo ka cpesku fi dy fe lo ka sidju fi lo nu sanlybinxo 

niho lu kihu ma do na cadzu ruhu lo kevna sei le tinci mudypre cu retsku lihu 

niho lu mi na djuno rau da sei le cpitepygau cu gleki spuda .i
lo mi stedu cu te setca lo sudysrasu .i
lahe dihu krinu lo nu mi klama la .oz. te zuhe lo nu cpedu fi .o bu fe tuha lo besna lihu 

niho lu ua sei le tinci mudypre cu cusku .i
kuhi jehu lo besna na xagrai lo ro da pe lo munje lihu 

niho lu xu do se besna sei le cpitepygau cu te preti lihu 

niho lu na gohi .i
lo mi stedu cu kunti mutce sei le mudypre cu spusku .i
kuhi pu ku mi se besna gihe se risna jiha .i
jaho mi fau lo nu baho troci tuha ro lo re mei cu dahi mutce lo ka zmanei lo risna lihu 

niho lu ma krinu lahe dihu sei le cpitepygau cu retsku lihu 

niho lu mi ba te lisri fi lo me mi moi do .i
je ba bo do djuno lihu 

niho tai ku zeha lo nu xai cadzu pagre lo ricfoi kei le tinci mudypre cu te lisri fi lo dihe lisri 

niho lu mi bersa lo mudypre poi katna lo tricu buhu lo ricfoi gihe ba bo jibri vecnu lo mudri .i
ca lo nu mi binxo lo makcu kei mi jiha binxo lo mudrykatna .i
je ba lo nu lo mi patfu cu mrobinxo kei mi kurji lo mi tolcitno mamta zeha lo nu my cu jmive .i
ba bo mi jdice lo nu mi se bahi lo nu nonkansa lo nu jmive cu ba spebinxo te zuhe lo nu na binxo lo ka seicni 

niho pa lo nixli pe le maxpre pu tai melbi jahe lo nu mi ba za binxo lo ka mutce lo ka prami ny .i
ny zuhu nai pu nupre lo nu speni mi ca lo nu mi te pleji lo banzu be lo nu zbasu lo xagmau zdani se vahu ny .i
se muhi bo mi pu zukte lo nu gunka fiho se carmyzma ro lo me lo purci moi .i
kuhi lo bihu nai nixli cu xabju fiho kansa lo tolcitno ninmu poi na djica lo nu voha da speni .i
kihu bo ny tai lazni jahe lo nu djica lo nu lo nixli cu stali gihe jukpa gihe nicygau lo zdani .i
se muhi bo lo tolcitno ninmu cu klama le palci termakfyfetsi pe le stuna gihe nupre lo nu dunda lo re lanme .e lo pa bakni vaho lo nu fanta lo nunspe .i
jahe bo le palci termakfyfetsi cu malmafpli lo mi katnymru .i
je ca pa djedi poi nu mi xagrai selkakne katna muhi lo nu djica lo nu cpacu lo cnino zdani .e lo mi speni kuho ca lo cabjbicumrai lo katnymru cu malmuvdu gihe katnyvimcu lo mi zunle tuple 

niho ca lo nuncfa lahe dihu simlu lo ka barda malfunca .i
kihu bo mi pu djuno lo duhu lo nanmu poi se tuple pa da cu na kahe xamgu mutce mudrykatna .i
se kihu bo mi pu klama lo tincyzba gihe gasnu lo nu ty se vahu mi zbasu lo cnino tuple co tinci .i
lo tuple cu xamgu gunka coha lo nu mi friselsau tuha ty .i
kuhi lo mi selzukte cu rinka lo nu le palci termakfyfetsi pe le stuna cu fengu .i
kihu bo ty pu nupre fi lo bihu nai tolcitno ninmu fe lo nu mi ba na speni lo melbi ke maxpre nixli .i
ca lo nu mi zahu rehu coha katna kei lo mi katnymru cu malmuvdu gihe katnyvimcu lo mi pritu tuple .i
zahu rehu ku mi klama lo tincyzba .i
je zahu rehu ku ty zbasu se vahu mi lo tuple co tinci .i
ba lahe dihu lo se mafpli katnymru cu katnyvimcu lo mi birka to lo pa moi pu tuha lo re moi toi .i
je by se basti lo tinci birka .i
ba bo le palci termakfyfetsi cu gasnu lo nu lo katnymru cu malmuvdu gihe katnyvimcu lo mi stedu .i
ca lo nuncfa mi jinvi lo duhu lahe dihu mi fanmo .i
kuhi lo tincyzba cu funca lampagre .i
je ty zbasu se vahu mi lo cnino stedu co tinci 

niho mi pu jinvi lo duhu mi ca baho jinga fi le palci termakfyfetsi kei gihe gunka fiho carmyzma ro lo me lo purci moi .i
kuhi mi pu na te sidbo lo duhu ma kau ni lo mi bradi kahe palci .i
by finti lo cnino tadji be lo nu catra lo mi zahi prami lo melbi ke maxpre nixli kei gihe zahu rehu gasnu lo nu lo katnymru cu katna pagre lo mi xadni jahe lo nu mi zilkatna lo re xadba .i
zahu rehu ku lo tincyzba cu sidju mi gihe zbasu se vahu mi lo xadni co tinci fau lo nu lasna lo mi tinci birka johu lo mi tinci tuple johu lo mi tinci stedu xy lo cidnyterjorne te zuhe lo nu mi kakne lo ka ruhu muvdu tai lo xagdunli be lo me lo purci moi .i
kuhi ui nai ca ku mi na se risna .i
jahe bo mi baho cirko pi ro lo mi ka prami lo bihu nai maxpre nixli .i
je mi pu na se vajni lo duhu xu kau mi spebinxo ny .i
ruha ny zaho xabju fiho kansa lo laldo ninmu gihe fau bo denpa lo nu mi klama ny 

niho lu lo mi xadni cu pu je tai gusycai buhu lo solgusni .i
jahe bo mi pu jgira zei mutce xy .i
je ca ku na vajni fa lo nu dahi lo mi katnymru cu malmuvdu .i
kihu bo na kahe katna mi .i
zasti fa pa poho ckape be mi beho noi nu lo mi cidnyterjorne cu furtirfarvi .i
kuhi mi nalsti lo nu mi ralte lo ctile lante pe buhu lo mi cmazda kei gihe kurji lo nu mi ca ro nu nitcu cu ctilypunji mi .i
kuhi ca pa djedi poi nu mi morjyfli lo ka zukte lahe dihu cu suksa zvati fa mi lo carvi viltcima .i
pu lo nu mi pensi lo ckape kei lo mi cidnyterjorne baho furtirfarvi .i
je mi jai se bapli fai lo nu sanli stali nehi lo ricfoi cohu lo nu do klama gihe sidju mi .i
lo xlatce mi pu lihi lifri lahe dihu .i
kuhi zeha lo nanca noi nu mi buhu sanli cu zifre lo ka pensi lo duhu lo brarai be lo mi nuncri beho poi mi pu lifri cu nu cirko lo mi risna .i
mi ca lo nu caho prami cu traji lo ka gleki kei lo ro remna pe lo terdi .i
kuhi no prenu poi na se risna cu kahe prami .i
se kihu bo mi zuktyjdi lo ka mi ba cpedu fi la .oz. fe lo ka dunda pa risna mi .i
vaho lo nu .o bu jaha cohe kei mi ba xruti lo maxpre nixli gihe spebinxo ny 

niho ge la .dorotis. gi le cpitepygau pu caho mutce lo ka se cinri lo lisri be fi le tinci mudypre kei gihe ca djuno lo duhu ma kau krinu lo nu my tai djica lo nu cpacu lo cnino risna 

niho lu tohe kihu nai ku sei le cpitepygau cu cusku zohu .ai mi cpedu tuha lo besna je nai lo risna .i
kihu bo dahi lo bebna na djuno lo duhu .ei pilno ry ma kau vaho lo nu se risna lihu 

niho lu .ai mi cuxna lo risna sei le tinci mudypre cu spuda .i
kihu bo lo nu da se besna cu na se jalge lo nu da gleki .i
je lo nu gleki cu xagrai lo ro da pe lo munje lihu 

niho la .dorotis. cu cusku no da .i
kihu bo dy cu se cfipu lo duhu ma kau poi me lo re pendo cu drani kei gihe jdice lo duhu vaho lo nu doha nai dy kahe xruti la .kanzas. .e la poi fetfamti .em. cu na vajni mutce fa lo duhu gehi kau ge le mudypre na se besna gi le cpitepygau na se risna gi lo re da cu cpacu lo se djica 

niho traji lo ka se xanka dy kei fa lo nu ge lo nanba cu na ruhe baho se xaksu gi lo ziljmina sanmi cu jai se jalge lo nu lo lanka cu kunti .i
juho ge nai le mudypre gi nai le cpitepygau cu suho roi citka da .i
kuhi dy marji ge nai lo tinci gi nai lo sudysrasu .i
je na kahe jmive vaho lo nu na se djasabji 

niho niho xa moho le tolvirnu cinfo 

niho zeha ku la .dorotis .e lo ri kansa cu cadzu paho lo denmi ricfoi .i
lo klaji cu fehe zaho se gacri lo pelxu kitybli .i
kuhi ky se gacri lo sudbinxo ricyjimca johu lo morsi pezli vuho pe lo tricu .i
je lo nu cadzu na sai pluka 

niho sohu cipni cu zvati lo vi pagbu be lo ricfoi .i
kihu bo lo cipni cu prami lo kunti nurma noi keha se solgusni mutce .i
kuhi ca da fahu de lo dizlo se cmoni be lo danlu poi se mipri lo tricu cu se cmoni .i
lo dihu savru cu gasnu lo nu lo risna be lo cmalu nixli cu sutra slilu kihu lo nu ny na djuno lo duhu ma kau krasi voha .i
kuhi la .totos. cu djuno gihe cadzu neha la .dorotis. gihe na spuda fi lo nu cmoni jiha sai 

niho lu ma temci sei lo verba fi le tinci mudypre cu retsku fi lo nu maha bartu lo ricfoi lihu 

niho lu mi na kahe djuno sei te spuda .i
kihu bo mi pu no roi zvati le crinyjme tcadu .i
kuhi lo mi patfu pu pa roi klama ca lo nu mi nanla .i
je py cu cusku lo se duhu ge clani nu litru paho lo ckape gugde gi kuhi buhu lo zmadu be fi lo ka jibni lo tcadu poi la .oz. cu xabju zohu lo gugde cu melbi .i
kuhi mi zeha lo nu mi tolcau lo mi tinci lante cu na terpa .i
je no da kahe crogau le cpitepygau .i
je do zuhu nai bevri buhu lo mebri lo barna pe lo nuncinba pe le vrude termakfyfetsi .i
je lahe dihu do bandu lo ckape lihu 

niho lu kuhi la .totos. zohu sei lo nixli cu xanka cusku ma ba bandu ty lihu 

niho lu .ei maha jai bandu vaho lo nu ty cu se ckape sei le tinci mudypre cu spuda lihu 

niho zi ca lo nu my cu tavla kei lo mabla cladu bo selcmo cu sance rahi lo ricfoi .i
je ca lo bavlamji mokca lo barda cinfo cu plipe lo klaji .i
cy fau lo nu pa roi darxi fi lo xance cu gasnu lo nu le cpitepygau fau lo nu sohi roi sezycarna cu vofli faha lo korbi be lo klaji kei gihe ba bo darxi le tinci mudypre fi lo kinli jgalu .i
kuhi se riha lo nu le cinfo cu se spaji kei lo jgalu cu te prina lo tinci no da .i
kuhi le mudypre cu farlu lo klaji gihe muvycau cpana 

niho la .totos. noi cmalu kuho ca lo cabna noi nu da bradi cu gercmo bajra faha le cinfo .i
je lo barda danlu baho kargau lo moklu te zuhe lo nu batci lo gerku .i
ca bo la .dorotis. fau lo nu xanka lo nu dahi la .totos. cu se catra kei kei .e lo nu na sanji lo ckape cu faha cahu bajra gihe xancradarxi se rai lo kamtsa gihe ca bo krixa 

niho lu ko na sai darsi lo nu batci la .totos .i
.ei do ckeji lo nu do noi barda danlu cu batci lo uu cmalu gerku lihu 

niho lu mi pu na batci gy sei le cinfo fau lo nu satre lo ve darxi be fi lo ri nazbi cu cusku lihu 

niho lu gohi .i
kuhi do pu troci sei dy xrugau .i
do du no nahe bo lo tolvirnu mutce lihu 

niho lu mi djuno sei le cinfo fau lo nu lo stedu cu ckeji dandu cu cusku .i
mi pu ro roi djuno .i
kuhi .ei mi mo kau lihu 

niho lu juho mi na djuno .i
ue sai do darxi lo tersetca prenu ne muhu le uu cpitepygau lihu 

niho lu xu tersetca fa cy sei le cinfo cu retsku be fau lo nu se spaji bei ca lo nu catlu lo nu dy lafti le cpitepygau gihe sanlygau fo lo jamfu fau lo nu seltamgau cy lo drani tarmi 

niho lu liha cy tersetca sei la .dorotis. noi zaho fengu cu spuda lihu 

niho lu lahe dihu krinu lo nu tai frili vofli sei le cinfo cu te notci .i
pu spaji mi fa lo nu cy cu tai je ruhu carna .i
xu lo drata ku jiha tersetca lihu 

niho lu na gohi sei la .dorotis. cu cusku .i
ri marji lo tinci lihu .i
dy cu sidju le mudypre lo nu diha sanli 

niho lu lahe dihu krinu lo nu ri na ruhe kilcrigau lo mi jgalu sei le cinfo cu cusku .i
ca lo nu jy. sraku lo tinci kei lo lenku nundesku cu riha je faha je niha muvdu fo lo mi trixe .i
lo va cmalu danlu poi do tai nelci zei mutce cu mo lihu 

niho lu me la .totos. noi gerku me mi moi sei la .dorotis. cu spusku lihu 

niho lu pau ty marji lo tinci gihi tersetca sei le cinfo cu retsku lihu 

niho lu na gihe nai .i
ty .y .y .y rectu gerku sei lo nixli cu cusku lihu 

niho lu ua sai .i
ty cinri danlu gihe simlu lo ka cmalu mutce kei mi pe ca lo nu nau baho catlu ty .i
no da pohu nahe bo lo tolvirnu be muhu mi cu suho roi pensi lo nu batci lo tai cmalu sei le cinfo cu diha badri cusku lihu 

niho lu kihu ma do tolvirnu sei la .dorotis. fau lo nu manci catlu lo barda danlu kihu lo nu cy cu bradunli lo cmalu xirma cu retsku lihu 

niho lu na kahe te djuno sei le cinfo cu spusku .i
ruha mi tai jbena .i
ro lo drata danlu pe lo ricfoi cu liha kanpe lo nu mi virnu kei kihu lo nu lo cinfo buhu ro da cu jai se jinvi fai lo nu me le noltru be lo danlu .i
mi pu cilre lo duhu ca lo nu mi cladu mutce cmoni kei ro lo jmive cu terpa gihe toho klama .i
ca ro nu mi penmi lo remna kei mi pu mutce lo ka terpa .i
kuhi sahu mi cladu cmoni faha ry .i
je ry cu ro roi toho bajra se rai lo ka sutra .i
vaho lo nu dahi lo xanto .a lo tirxu .a lo cribe cu suho roi troci lo ka damba mi zohu juho mi siha toho bajra .i
mi tai tolvirnu .i
kuhi zi sai ca lo nu le danlu cu tirna lo nu mi cmoni zohu ro boi xy cu troci lo ka binxo lo darno be mi .i
je liha mi curmi lo nu xy klama lihu 

niho lu kuhi lahe dihu na drani .i
le noltru be lo danlu cu .ei na tolvirnu sei le cpitepygau cu cusku lihu 

niho lu mi djuno sei le cinfo cu spuda be fau lo nu vimcu lo pa se klaku lo kanla se piho lo jipno be lo rebla .i
barda se badri gihe se jalge lo nu mi tolgei lo mi nunjmive .i
kuhi ca ro nu ckape kei lo mi risna cu coha sutra slilu lihu 

niho lu juho cuhi do risna bilma sei le tinci mudypre cu cusku lihu 

niho lu cumki sei le cinfo cu cusku lihu 

niho lu vaho lo nu jaha cohe kei sei le tinci mudypre cu diha cohe do gleki .ei .i
kihu bo jetnyjarco lo duhu do se risna .i
mi zohu mi na se risna .i
se kihu bo mi na kahe risna bilma lihu 

niho lu juho cuhi sei le cinfo cu pensi cusku mi vaho lo nu dahi na se risna cu na tolvirnu lihu 

niho lu xu do se besna sei le cpitepygau cu retsku lihu 

niho lu ruha gohi .i
mi pu no roi catlu zukte fi lo nu facki sei le cinfo cu spusku lihu 

niho lu mi klama la noi banli .oz. te zuhe lo nu cpedu fi .o bu fe lo ka dunda lo besna mi sei le cpitepygau cu te notci .i
kihu bo lo mi stedu cu culno lo sudysrasu lihu 

niho lu je mi ba cpedu fi .o bu fe lo ka dunda lo risna mi sei le mudypre cu cusku lihu 

niho lu je mi ba cpedu fi .o bu fe lo ka xrugau benji mi .e la .totos. la .kanzas. sei la .dorotis. cu jmina cusku lihu 

niho lu xu do sruma lo duhu la .oz. cu kahe dunda lo kamvirnu mi sei le tolvirnu cinfo cu retsku lihu 

niho lu frili be .o bu beho dunli lo ka dunda lo besna mi sei le cpitepygau cu cusku lihu 

niho lu siha lo ka dunda lo risna mi sei le tinci mudypre cu cusku lihu 

niho lu siha lo ka xrugau benji mi la .kanzas. sei la .dorotis. cu cusku lihu 

niho lu vaho ku mi vaho lo nu do na se nabmi cu klama kansa do sei le cinfo cu cusku .i
kihu bo lo mi nunjmive cu sahu na kahe se jdari se cau lo nu virnu milxe doha nai lihu 

niho lu dahi do zankansa sei la .dorotis. cu spusku .i
kihu bo do ba sidju fi lo nu dargau lo drata cilce bo danlu .i
dy simlu fi mi fe lo ka cehu do zmadu lo ka tolvirnu kei giha nai tepygau zei curmi fau lo nu do tai se frili lihu 

niho lu dy caha cohe sei le cinfo cu cusku .i
kuhi lahe dihu na gasnu lo nu mi zenba lo ka virnu kei lo cmarai .i
je mi zeha lo nu mi djuno lo duhu mi tolvirnu cu juho tolgei lihu 

niho se jahe lahe dihu lo cmalu bende cu zahu rehu coha litru .i
le cinfo cu barda stapa cadzu neha la .dorotis. .i
la .totos. ca lo nuncfa cu na zanru lo bihu nai cnino kansa .i
kihu bo ty na kahe tolmorji lo duhu ty pu na ruhe se marxa fiho se jbini lo barda xance be le cinfo .i
kuhi ba za lo temci ty zenba lo ka kufra .i
je ca ku la .totos. johu le tolvirnu cinfo baho binxo lo xamgu pendysimxu 

niho zeha lo djedi se vimcu cu fasnu fa no se jmina ckape poi zunti lo nu panpi pe lo ra nu litru .i
pa roi ku jehu le tinci mudypre cu stapa lo cakcinki poi cpare lo klaji kuho gihe catra lo uu cmalu .i
lahe dihu gasnu lo nu le tinci mudypre cu badri mutce .i
kihu bo my cu ro roi kurji jundi lo nu na crogau suho jmive .i
je fau lo nu cadzu cu klaku lo sohi kakydirgo pe lo ka badri .e lo ka xenru .i
lo bihu nai kakydirgo cu masno nitmuvdu fo lo flira gihe nitmuvdu fo lo cidnyterjorne pe lo xedja noi buhu keha ky furtirfarvi .i
ca lo ca nu la .dorotis. cu retsku da ty my kei le tinci mudypre na kakne lo ka kargau lo ri moklu .i
riha bo lo ra xedja cu simxu lo ka kluza snipa riha tuha lo furtirse .i
ty my mutce lo ka terpa lahe dihu kei gihe muvgau lo birka faha la .dorotis. tai sohi da te zuhe lo nu sinxa lo duhu .ei la .dorotis. cu sidju .i
kuhi dy na jimpe .i
le cinfo ku jiha se cfipu lo duhu ma kau caho malfau .i
kuhi le cpitepygau cu lebna lo ctile lante lo lanka pe la .dorotis. gihe ctilypunji lo xedja be le mudypre jahe lo nu ba za lo sohu mokca my diha kakne lo ka tavla 

niho lu jaho pu nunctu fi mi sei ty my cusku lo duhu .ei mi jundi lo duhu mi ma kau stapa .i
kihu bo mi vaho lo nu dahi mi catra lo ziljmina cinki cu juho ba zahu rehu fantynalkakne lo nu klaku .i
je lo nu klaku cu rinka lo nu lo mi xedja cu furtirfarvi jahe lo nu mi na kahe tavla lihu .i
ty my cadzu se kai lo ka ckapyjundi mutce kei fau lo nu lo kanla cu catlu lo dargu .i
je ca ro nu ty my viska lo cmalu manti poi camgunka cpare lampagre cu ravystapa te zuhe lo nu na xrani my .i
le tinci mudypre cu jaha djuno lo duhu na se risna kei gihe se kihu bo kurji zei mutce lo nu no roi kusru da 

niho lu do nohu lo prenu poi se risna sei my cusku cu tolcau da poi gidva do kuho gihe no roi nitcu lo ka srera .i
kuhi mi na se risna .i
se kihu bo mi bilga lo ka jundi mutce .i
ca lo nu la .oz. baho dunda lo risna mi zohu liha na sarcu fa lahe dihu lihu 

niho niho ze moho lo nu litru se kaha la noi banli .oz. 

niho lo ro da cu bilga lo ka se ginka fi lo bartu ca lo ca nicte niha lo barda tricu poi nenri lo ricfoi .i
kihu bo no dinju cu jibni .i
lo troci cu xamgu ke rotsu gacri co bandu fi lo lunsa .i
je le tinci mudypre cu katna fi lo barda derxi se piho lo katnymru .i
je la .dorotis. cu zbasu lo banli fagri poi glagau dy gihe se jalge lo nu dy cu jdika lo ka seicni .i
dy johu la .totos. cu citka lo ro moi be lo voha nanba .i
je ca ku dy na djuno lo duhu lo re mei ba mo kau te zuhe tuha lo cersai 

niho lu vaho lo nu do djica zohu sei le cinfo cu cusku mi ba nerkla lo ricfoi gihe catra lo mirli se vahu do .i
do kahe jukpa se piho lo fagri to mukti fa lo nu do zmanei lo se glajukpa cidja toi gihe ba bo tolcau lo xamgu mutce cersai lihu 

niho lu .eho ko na cohe pehu dohu sei le mudypre cu cpedu .i
juho mi klaku fi lo nu dahi do catra lo uu mirli .i
je ba bo lo mi xedja cu zahu rehu furtirfarvi lihu 

niho kuhi le cinfo cu cliva klama lo nenri be lo ricfoi gihe tolcri lo sevzi vacysai .i
je no da ca suho de cu djuno lo duhu vy mo kau .i
kihu bo cy na tavla fi ri .i
je le cpitepygau cu tolcri lo tricu poi culno lo narge kuho gihe clugau lo lanka pe la .dorotis. ny te zuhe lo nu dy zehu na xagji .i
dy jinvi lo duhu lahe dihu zohu le cpitepygau cu mutce lo ka xendo gihe xagypei .i
kuhi dy carmi cmila riha lo juxre nu cy. lafti lo narge .i
lo kicne xance cu tai juxre .i
je lo narge cu tai cmalu .i
jahe bo ny poi cy keha falcru cu jaha ruhe se zmamei ny poi cy keha punji lo lanka .i
kuhi le cpitepygau na se nabmi gihe na se vajni lo duhu ma kau ditcu lo nu clugau lo lanka .i
kihu bo cumrinka lo nu cy cu stali lo darno be lo fagri .i
je cy cu xanka lo nu lo fagrykantu cu zvabinxo lo cy. sudysrasu gihe jelgau cy .i
se muhi bo stali lo darno be lo fagri gihe klama lo jibni ca lo poho pa nu la .dorotis. cu vrebinxo te zuhe lo nu sipna kei kei te zuhe lo nu selgaigau dy lo sudga pezli .i
py gasnu lo nu dy. glare je tagji kufra .i
je dy. condi sipna cohu lo cerni 

niho ca lo donri lo nixli cu jirgau lo ri flira lo cmalu ke se cinje cmarirxe .i
je ba za bo lo ro da cu coha litru faha le crinyjme tcadu 

niho lo litru puho lifri lo djedi poi ca keha sohi da fasnu .i
ly jaha ruhe baho cadzu zeha lo cacra .i
ca bo ly. viska lo crane be ly. beho poi barda fenra poi pagre lo dargu gihe fendi lo ricfoi buhu ro lo re mlana .i
ganra mutce fenra .i
je ca lo nu parkla lo korbi gihe catlu lo cnita cu viska lo nu mutce lo ka condi jiha kei kei .e lo nu sohi barda je kilselkoi rokci cu zvati lo loldi .i
lo re mlana cu tai nitsalpo jahe lo nu no lo litru kahe cnita cpare .i
zeha lo mokca cu simlu lo ka nu lo nunlitru cu na kahe na tolcfa 

niho lu .ei maha mo sei la .dorotis. cu tolpacna cusku lihu 

niho lu mi na te sidbo fi lo cmarai sei le tinci mudypre cu cusku be fau lo nu le cinfo cu deskygau lo ri kalsa cnebykre gihe pensi simlu lihu 

niho kuhi le cpitepygau cu cusku lu miho na kahe vofli .i
lahe dihu se birti .i
jiha na kahe cpare faha niha lo vi barda fenra .i
se kihu bo miho ga nai na kahe ragve plipe gi .ei sisti buhu lo ca se zvati be miho lihu 

niho lu pehi mi kahe ragve plipe sei le tolvirnu cinfo ba lo nu ralci menli bo merli lo nildarno cu cusku lihu 

niho lu vaho ku miho na se nabmi sei le cpitepygau cu spuda .i
kihu bo do kahe bevri ro miha lo ragve ca pa drata lihu 

niho lu .iha .i
mi ba troci sei le cinfo cu cusku .i
ma pa moi lihu 

niho lu mi pa moi sei le cpitepygau cu jdice .i
kihu bo vaho lo nu do facki lo duhu na snada zei kakne lo nu ragve plipe kei kei kei la .dorotis. cu mrobinxo .i
fahu le tinci mudypre cu mabla selkevbinxo riha tuha lo niha rokci .i
kuhi vaho lo nu mi cpana lo do trixe cu na tai nabmi .i
kihu bo lo nu farlu cu na sai crorinka mi lihu 

niho lu mi jiha mutce lo ka terpa lo nu farlu sei le tolvirnu cinfo cu cusku .i
kuhi ruha sarcu fa lo nu troci .i
jaho ko tsebinxo lo mi trixe .i
ba ku miho troci lihu 

niho le cpitepygau cu tsebinxo lo trixe be le cinfo .i
je lo barda danlu cu cadzu klama lo korbi be lo brafenra gihe dzibinxo 

niho lu kihu ma na ku do bajra joi plipe sei le cpitepygau cu retsku lihu 

niho lu kihu lo nu lahe dihu na se tarti miha noi cinfo kuho lo tamsmi sei spuda lihu .i
le cinfo fau lo nu banli plipe cu cecla vofli pagre lo vacri gihe snura zvabinxo lo ragve .i
lo drata cu mutce lo ka gleki lo nu viska lo nu tai frili le cinfo .i
je cy ca lo nu le cpitepygau baho cohu zutse lo trixe cu zahu rehu plipe lo ragve be lo brafenra 

niho la .dorotis. cu jdice lo nu re moi .i
se kihu bo birka jgari la .totos. gihe cpare lo trixe be le cinfo fau lo nu tagji jgari lo cnebykre lo pa xance .i
ca lo bavlamji mokca cu simlu lo ka nu la .dorotis. cu vofli paho lo vacri .i
je ba zi bo dy pu lo nu kahe pensi lo fasnu cu snura tolcliva lo ragve .i
le cinfo cu ci rehu xruti gihe lebna le tinci mudypre .i
je lo ro da tsebinxo zeha lo temci te zuhe lo nu le cinfo kahe surla .i
kihu bo lo barda nunplipe pe cy cu rinka lo nu tolcondi vasxu gihe tatpyvasxu tai tuha lo barda gerku poi baho bajra zeha lo dukse 

niho lo gunma cu facki lo duhu lo ricfoi buhu lo vi mlana cu denmi mutce gihe manku je badri se jvinu .i
ca lo nu le cinfo baho surla kei gy coha litru ve kaha lo pelxu kitybli dargu fau lo nu smaji kucli lo duhu xu kau ca da tolcliva lo fanmo be lo ricfoi gihe diha zvati lo carmi solgusni .i
zengau lo litru lo kamtolkufra fa lo ba za nu tirna lo cizra savru be rahi lo condi ricfoi .i
je le cinfo fi lo drata cu laurblesku lo se duhu lo vi gugde pagbu cu jai buhu xabju fai la .kalidas. 

niho lu la .kalidas. cu mo sei lo nixli cu retsku lihu 

niho lu ky cu xlali maldanlu .i
se xadni lo cribe simsa xadni gihe se stedu lo tirxu simsa stedu sei le cinfo cu spusku gihe se jgalu da poi tai clani gihe kinli vau jahe lo nu kahe vlikatna mi lo re mei fiho frili dunli lo nu dahi mi kahe catra la .totos .i
mi mutce lo ka terpa la .kalidas. lihu 

niho lu mi na se spaji lo duhu do gohi sei la .dorotis. cu spuda .i
juho ruha ky mabla danlu lihu 

niho le cinfo cu puho spusku ca lo nu suksa fa lo nu tolcliva lo drata brafenra be lo dargu .i
kuhi lo vi brafenra cu tai ganra gihe condi vau jahe lo nu le cinfo cu ba zi sai djuno lo duhu na kahe plipe lo ragve 

niho kihu ku lo gunma cu tsebinxo te zuhe lo nu pensi lo nu .ei mo kau .i
je ba lo junri nu pensi kei le cpitepygau cu cusku 

niho lu vi barda tricu gihe jibni lo brafenra .i
miho vaho lo nu le tinci mudypre kahe katna lo tricu jahe lo nu farlu lo ragve cu kahe se frili lo ka ve kaha cadzu lihu 

niho lu lahe dihu klesi pa moi sidbo sei le cinfo cu cusku .i
dahi da na ruhe sruma lo duhu nenri lo do stedu fa lo besna .e nai lo sudysrasu lihu 

niho le mudypre cu ba zi coha gunka .i
je lo katnymru cu tai kinli jahe lo nu lo tricu cu ba zi jibni lo ka se katna .i
ba bo le cinfo cu punji lo ri tsali ke crane tuple lo tricu gihe catke se rai lo ka vlipa .i
lo tricu cu masno lo ka salpo binxo kei gihe farlu fiho sance lo lautce lo se ragve fau lo nu lo galraipau jimca cu cpana lo ragve 

niho lo litru cu coha ragve klama lo vi cizra cripu ca lo nu lo kinli selcmo cu gasnu lo nu voha faha gahu catlu .i
je se riha lo nu terpa carmi cu viska lo nu lo re barda danlu poi cribe se xadni gihe tirxu se stedu cu faha bajra 

niho lu .kalidas. sei le tolvirnu cinfo fau lo nu coha tepydesku cu cusku lihu 

niho lu ko sutra sei le cpitepygau cu krixa .i
jehu miho ragve klama lihu 

niho se jahe lahe dihu la .dorotis. cu pa moi lo klama fau lo nu birka jgari la .totos .i
le tinci mudypre cu se lidne .i
le cinfo tohe kihu nai lo nu jeha terpa cu carna te zuhe lo nu fapro la .kalidas. kei gihe ba bo cmoni lo tai cladu je mabla jahe lo nu la .dorotis. cu krixa .e lo nu le cpitepygau cu trixe carna farlu .e lo nu lo jiha sai tsali maldanlu cu klasti gihe se spaji catlu la cinfo 

niho kuhi la .kalidas. se jahe lo nu ge viska lo nu bramau le cinfo gi morji lo duhu ge re mei fa voha gi pa mei fa la cinfo cu diha faha bajra .i
je le cinfo cu klama lo drata fanmo be lo tricu gihe carna te zuhe lo nu viska lo nu ky ba zi mo kau .i
lo jiha tsali maldanlu se cau lo nu klasti zehi lo mokca cu coha cohe ve kaha lo tricu .i
je le cinfo fi la .dorotis. cu cusku 

niho lu miho se maldimna .i
kihu bo juho ta ba vlikatna miho se piho lo ra kinli jgalu .i
kuhi ko sanli neha tiha mi .i
je mi ta ba damba zeha lo nu mi jmive lihu 

niho lu ko zehi denpa sei le cpitepygau cu cladu cusku lihu .i
cy pu caho pensi lo duhu ma kau se zukte xagrai .i
ca cpedu fi lo mudypre fe lo ka katna vimcu lo tricu fanmo poi cpana lo voha ragve be lo brafenra .i
le tinci mudypre ba zi coha pilno lo ri katnymru .i
je ca sai lo nu la .kalidas. cu na ruhe baho tolcliva lo tricu fanmo kei lo tricu cu farlu fiho sance lo lautce fo lo brafenra fau lo nu bevri lo tolmle je fengycmo maldanlu .i
je ro lo re da cu vlile se marxa buhu lo kinli rokci be buhu lo lolraipau 

niho lu jaho sei le tolvirnu cinfo fau lo nu clani ke cohurdunku vasxu cu cusku .i
zaha miho ba zaho jmive zeha lo se jmina .i
je mi lahe dihu jeha gleki .i
kihu bo juho ruha mutce lo ka tohe se kufra kei fa lo nu na jmive .i
lo va danlu mi pu tai tepygau zei mutce jahe lo nu lo mi risna cu zaho slilu sutra lihu 

niho lu ui nai sei le tinci mudypre cu badri cusku .i
.au mi se risna lo kahe slilu lihu 

niho lo pu zi selfri cu se jalge lo nu lo litru se mau ro lo purci cu djica lo ka barbinxo lo ricfoi .i
tai sutra lo ka cadzu .i
jahe bo la .dorotis. cu binxo lo ka tatpi kei gihe nitcu lo ka se marce buhu lo trixe be le cinfo .i
mutce lo ka se gleki ly kei fa lo nu lo tricu cu jdika lo ka denmi kei paha lo nu ly. zenba lo ka klama zeha ma kau .i
je ca lo dormijbanli cu suksa fa lo nu tolcliva lo ganra rirxe noi sutra flecu neha cahu ly .i
viska lo nu buhu lo ragve be lo rirxe lo pelxu kitybli dargu cu pagre lo melbi nurma ne lo crino srasytumla poi se barna lo sorskari xrula kuho fau lo nu pi ro lo dargu cu se korbi lo tricu poi mulno se dandu lo kukte grute .i
ly mutce lo ka selpluka lo ka viska lo bihu nai kukte gugde noi crane 

niho lu tahi ma miho ravykla lo rirxe sei la .dorotis. cu retsku lihu 

niho lu frili se zukte sei le cpitepygau cu spuda .i
le tinci mudypre cu bilga lo ka zbasu lo pinblo se vahu maha jahe lo nu maha kakne lo ka fulta se kaha lo ragve lihu 

niho se jahe lahe dihu le mudypre cu lebna lo ri katnymru gihe coha katna lo cmalu tricu te zuhe lo nu zbasu lo pinblo .i
ca lo nu my caho gunka kei le cpitepygau cu tolcri fi lo rirxe korbi fe lo tricu poi culno lo xamgu grute .i
lahe dihu pluka la .dorotis. noi pu zeha pi ro lo djedi cu citka no nahe bo lo narge zihe noi ca jukpa lo banli sanmi lo makcu grute 

niho kuhi lo nu da zbasu lo pinblo cu se ditcu vaho jiha sai lo nu da tohe lazni gihe nahe tatpybinxo vau duhi tuha le tinci mudypre .i
ca lo nu coha nicte zohu lo nu gunka na mulno .i
se kihu bo tolcri lo se kufra stuzi be niha lo tricu beho noi buhu keha cohu lo cerni cu sipna .i
la .dorotis. cu senva le crinyjme tcadu johu la poi vrude te makfa .oz. noi ba za xrugau benji dy lo zdani be dy 

niho niho bi moho lo mrockape ke makpapi foldi 

niho lo maha cmalu bende be lo litru cu ciknybinxo ca lo zahu moi cerni fau lo nu diha se livla gihe culno lo ka pacna .i
je la .dorotis. cu cersai citka tai tuha lo noltrutixnu lo najysmela johu lo zirsmela vuho pe lo tricu poi jibni lo rirxe .i
tiha lo gunma cu zvati fa lo manku ricfoi poi gy baho pagre keha gihe kuhi xlafri lo sohi nu se toldarsygau .i
kuhi cahu ku zvati fa lo melbi je se solgusni gugde poi simlu lo ka xlura fi tuha le crinyjme tcadu 

niho liha lo ganra rirxe cu ca se ragve lo gunma lo va melbi gugde .i
kuhi lo pinblo cu na ruhe mulno .i
je ca lo nu le tinci mudypre cu baho katna lo suho se jmina mudyspi gihe lasna ri lo drata lo mudri pijne kei lo gunma cu bredi lo nu tolsti .i
la .dorotis. cu tsebinxo buhu lo midju be lo pinblo gihe jgari la .totos. lo birka .i
ca lo nu le tolvirnu cinfo cu stapa lo pinblo kei py cu salpo mutce binxo kihu lo nu cy cu barda gihe tilju .i
kuhi le cpitepygau johu le tinci mudypre cu sanli lo drata fanmo te zuhe lo nu stogau by .i
je jgari lo clani grana lo xance te piho lo nu catke muvgau lo pinblo fu lo djacu 

niho lo gunma ca lo nuncfa cu xamgu snada .i
kuhi ca lo nu tolcliva lo midju be lo rirxe kei lo sutra flecu cu catke lo pinblo faha lo dzifle jahe lo nu darmau je darmau lo klaji pe lo pelxu kitybli .i
je lo djacu cu binxo lo ka tai condi kei jahe lo nu lo clani grana cu na kahe lamji lo loldi 

niho lu ti xlali sei le tinci mudypre cu cusku .i
kihu bo miho vaho lo nu na snada lo nu tolcliva lo tumla cu ba se bevri fi lo gugde pe le palci termakfyfetsi pe le stici .i
je ty ba mafxlu miho gihe gasnu lo nu miho ty cu selfu lihu 

niho lu vaho lahe dihu mi na te dunda lo besna sei le cpitepygau cu cusku lihu 

niho lu siha mi na te dunda lo ka virnu sei le tolvirnu cinfo cu cusku lihu 

niho lu siha mi na te dunda lo risna sei le tinci mudypre cu cusku lihu 

niho lu siha mi no roi xruti la .kanzas. sei la .dorotis. cu cusku lihu 

niho lu .ei sai miho tolcliva le crinyjme tcadu vaho lo nu kakne sei le cpitepygau cu diha cohe lihu .i
catke se kai lo tai ka tsali kei jahe lo nu lo clani grana cu selvicyjdari fi lo derpesxu pe lo rirxe loldi .i
ba bo pu lo nu cy kahe lacpu vimcu giha toljgari kei lo pinblo cu vlile se bevri toho .i
je le uu cpitepygau cu stali fau lo nu jgari lo grana kei lo midju be lo rirxe 

niho lu coho lihu se krixa cy faha lo drata noi mutce lo ka kecti fi lo nu cliva cy .i
jehu le tinci mudypre cu coha klaku gihe kuhi sei zanfunca sehu morji lo duhu kahe furtirse kei jahe lo nu sudgau lo se klaku se piho lo jinsystotaxfu pe la .dorotis. 

niho liha lahe dehu xlali le cpitepygau 

niho lu mi ca selxlamau mi pe lo nu pa rehu penmi la .dorotis. sei cy pensi .i
pu jorne lo grana be buhu lo gurni foldi noi buhu keha mi kakne lo nu tepygau lo korvo kei doha nai .i
kuhi juho no da prali fi lo nu lo cpitepygau cu jorne lo grana be buhu lo midju be lo rirxe .i
ui nai baha mi ro mai ba no roi se besna lihu 

niho lo pinblo cu muvdu faha lo dzifle .i
je le cpitepygau uu cu darno mutce binxo .i
ba bo le cinfo cu cusku 

niho lu .ei sai da se zukte fi lo nu nurgau miho .i
pehi mi kakne lo nu limna se kaha lo rirxe korbi gihe lacpu lo pinblo kei lo nu do tagji jgari lo jipno be lo mi rebla lihu 

niho se jahe lahe dihu cy cu plipe lo djacu .i
je le tinci mudypre cu tagji jgari lo ra rebla .i
ba bo le cinfo cu coha limna klama se rai lo kamvlipa faha lo rirxe korbi .i
nandu se gunka tohe kihu nai lo nu cy tai barda .i
kuhi ba za se lacpu toho nehi lo flecu .i
je ba bo la .dorotis. cu jgari lo clani grana pe le tinci mudypre gihe sidju fi lo nu catke lo pinblo faha lo tumla 

niho lo ro da mutce lo ka tatpi kei ca lo nu tolcliva lo rirxe korbi gihe te kaha stapa lo melbi ke crino srasu .i
je djuno lo jiha duhu lo flecu pu bevri voha veha lo clani lo darno be lo pelxu kitybli dargu noi pluta le crinyjme tcadu 

niho lu .ei miho ca mo sei le tinci mudypre cu retsku be ca lo nu le cinfo cu tsebinxo lo srasu te zuhe lo nu curmi lo nu lo solgusni cy sudgau lihu 

niho lu miho nitcu lo ka xruti lo dargu tahi da sei la .dorotis. cu cusku lihu 

niho lu xagrai lo se platu fa lo nu cadzu reho lo rirxe korbi cohu lo nu miho diha zvati lo dargu sei le cinfo cu te notci lihu 

niho ca lo nu lo gunma baho mohu surla zohu la .dorotis. cu lebna lo ri lanka .i
je gy coha cohe reho lo srasu rirxykoi faha lo dargu poi lo rirxe pu bevri fo gy keha .i
melbi gugde .i
tolcau lo sohi xrula .e lo sohi grute tricu .e lo sohi solgusni vuho poi gekyzengau .i
je lo litru vaho lo nu dahi na tai kecti le cpitepygau cu kahe gleki mutce 

niho ly cadzu se rai lo kamsutra fau lo nu la .dorotis. cu pa poho roi klasti te zuhe lo nu crepu lo pa melbi xrula .i
je ba lo temci le tinci mudypre cu krixa lu ko catlu lihu 

niho ba ku lo ro da cu catlu lo rirxe gihe viska lo nu le cpitepygau cu zvati lo ri grana buhu lo midju be lo djacu fau lo nu simlu lo ka seicni je badri mutce 

niho lu tahi ma miho ta kahe sidju sei la .dorotis. cu retsku lihu 

niho le cinfo .e le mudypre cu stedu desygau kihu lo nu na djuno .i
se kihu bo tsebinxo lo rirxykoi gihe caucni catlu le cpitepygau cohu lo nu vofli jbibinxo fa lo kiknoia poi ca lo nu viska voha cu klasti lo djacu korbi te zuhe lo nu surla 

niho lu do me ma gihe klama ma sei le kiknoia cu retsku lihu 

niho lu mihe .dorotis. sei lo nixli cu spuda .i
je ti mi pendo .i
le tinci mudypre .i
le tolvirnu cinfo .i
miha klama le crinyjme tcadu lihu 

niho lu ti na drani dargu sei le kiknoia cu cusku be fau lo nu se torni lo ri clani cnebo gihe kinli catlu lo cizra bende 

niho lu mi djuno sei la .dorotis. cu xrugau .i
kuhi miha pu cirko le cpitepygau gihe kucli lo nu tahi ma kau cpacu cy lihu 

niho lu cy ma zvati sei le kiknoia cu retsku lihu 

niho lu lo va rirxe sei lo cmalu nixli cu spusku lihu 

niho lu mi vaho lo nu cy na tai guhe barda gi tilju cu cpacu cy se vahu do sei le kiknoia cu te notci lihu 

niho lu cy na sai tilju sei la .dorotis. cu djica cusku .i
kihu bo cy cu te setca lo sudysrasu .i
je vaho lo nu do bevri cy miha kei miha do zehe ba tai ckire zei mutce lihu 

niho lu .iha mi ba troci sei le kiknoia cu cusku .i
kuhi mi vaho lo nu facki lo duhu tilju dukse cu ba falcru cy lo rirxe lihu 

niho se jahe lahe dihu lo barda cipni cu mohi gahu vofli gihe voikla gahu lo djacu lo jai buhu grana jorne be fai le cpitepygau .i
ba bo le kiknoia le cpitepygau cu coha jgari lo voha barda jgalu lo birka gihe bevri lo gahu vacri .e ba bo lo rirxykoi noi buhu keha la .dorotis. .e le cinfo .e le tinci mudypre .e la .totos. cu zutse 

niho le cpitepygau ca lo nu sanji lo nu diha zvati lo ri pendo cu tai gleki jahe lo nu pamjai ro boi py to jiha sai le cinfo .e la .totos. toi .i
je ca lo nu cadzu cu sanga lu .tolderidehos. lihu ca ro nu stapa .i
tai geicni 

niho lu mi pu tai terpa lo nu nibli lo nu mi ro roi stali lo rirxe sei le cpitepygau cu cusku .i
kuhi lo xendo kiknoia mi nurgau .i
je mi vaho lo nu ca da mi se besna cu .ai tolcri lo bihu nai kiknoia gihe dunda fi cy fe lo nu mi xendo cy lihu 

niho lu na sarcu sei le kiknoia ku noi vofli jibni kansa cu cusku .i
mi ro roi gleki lo nu sidju lo se raktu .i
kuhi nitcu lo nu cliva ca .i
kihu bo lo mi cifnu mi denpa buhu lo cpizda .i
mi pacna lo nu ge do ba tolcri le crinyjme tcadu gi la .oz. do ba sidju lihu 

niho lu kihe do sei la .dorotis. cu spuda lihu .i
ba ku le xendo kiknoia cu mohi gahu vofli gihe ba zi bo cohu se viska 

niho lo gunma cu caho cadzu fau lo nu tinjundi lo se sanga be le sorska cipni gihe catlu lo melbi xrula noi va binxo lo tai rotsu jahe lo nu lo loldi cu se gacri xy .i
zvati fa lo barda ke pelxu fahu blanu fahu zirpu xrula .e jiha lo barda girzu co fagri xunre makpapi noi tai carmi skari jahe lo nu na ruhe caivru fi lo kanla be la .dorotis. 

niho lu xu ta na melbi sei lo nixli cu retsku be fau lo nu vasxu lo cpina panci be lo carmi xrula lihu 

niho lu ruha jaha gohi sei le cpitepygau cu spusku .i
mi ca lo nu se besna cu nelci zenba laha lihu 

niho lu mi vaho lo .au nu se risna cu prami ta sei le tinci mudypre cu jmina cusku lihu 

niho lu mi pu ro roi nelci lo xrula sei le cinfo cu cusku .i
xy simlu lo ka tai seldjucau je ruble .i
kuhi no lo xrula pe lo ricfoi cu carmi dunli ta lihu 

niho lo gunma coha lampagre lo se jmina joi se jmina ke barda makpapi e lo drata xrula noi ruhi jdika lo klani .i
je ba zi zvati lo midju be lo barda makpapi bo foldi .i
kahu misno fatci fa lo duhu vaho lo nu lo tai xrula cu tai sohi mei kei lo panci cu tai tsali jahe lo nu ro da poi vasxu py cu sipnybinxo .i
je lo sipna vaho lo nu na toho se bevri cu zehe ba sipna .i
kuhi la .dorotis. na djuno lahe dihu .i
je nai dy kahe darbinxo lo carmi je xunre xrula noi fehe ro roi ruhu zvati .i
jahe bo lo kanla be dy cu caho tilju binxo .i
je dy cu cinmo lo ka nitcu lo ka tsebinxo te zuhe lo nu surla gihe sipna 

niho kuhi le tinci mudypre cu na curmi lahe dihu 

niho lu .ei miho sutra jahe lo nu xruti lo pelxu kitybli dargu pu lo nu manku lihu se cusku ty my .i
je le cpitepygau cu tugni .i
jahe bo caho cadzu cohu lo nu la .dorotis. na zaho kahe sanli .i
lo ri kanla cu ganlybinxo tohe kihu nai tuha dy .i
je dy cu tolmorji lo duhu zvati ma kau kei gihe farlu lo jbini be lo makpapi fau lo nu condi sipna 

niho lu .ei miho mo sei le tinci mudypre cu retsku lihu 

niho lu vaho lo nu mi stacru ta ti kei ta ba mrobinxo sei le cinfo cu cusku .i
lo panci be lo xrula cu catra ro miho .i
mi jaha ruhe kahe stogau lo kanla lo ka kalri .i
je lo gerku cu clira sipna lihu 

niho jetnu .i
la .totos. pu farlu neha lo ri cmalu jitro .i
kuhi le cpitepygau .e le tinci mudypre vuho noi na marji lo rectu cu na se raktu tuha lo panci be lo xrula 

niho lu ko bajra sutra sei le cpitepygau fi le cinfo cu cusku gihe barkla lo vi mrorinka ke xlura foldi se rai lo kamsutra .i
miho ba bevri lo cmalu nixli .i
kuhi vaho lo nu dahi do sipnybinxo zohu do dukse lo ka barda kei lo nu se bevri lihu 

niho se jahe lahe dihu le cinfo cu sanlybinxo gihe crane bajra se rai lo kamsutra .i
ba lo mokca cu cohu se viska 

niho lu .ehu miho zbasu lo stizu lo miho xance gihe bevri ta lihu le cpitepygau cu se cusku .i
jahe bo lafti la .totos. gihe punji lo gerku lo tsetupyzbe be la .dorotis. gihe ba bo zbasu lo stizu lo voha xance poi stizu kuho johu lo voha birka poi stizu birka kuho gihe bevri lo sipna nixli paho lo xrula 

niho cadzu joi cadzu .i
je lo barda lolgai co mrorinka xrula poi sruri cu simlu lo ka se fanmo no da .i
lo litru cu jersi lo kruvi be lo rirxe gihe ro mai penmi lo voha pendo nohu le cinfo zihe noi condi sipna vreta lo jbini be lo makpapi .i
lo xrula pu dukse lo ka tsali kei tuha lo barda mutce danlu .i
je dy pu randa ca lo fanmo gihe farlu lo loldi vi lo cmalu ki lo korbi be lo makpapi foldi beho noi fehe coha keha lo kukte srasu cu preja lo melbi ke crino foldi cahu lo litru 

niho lu sei le tinci mudypre cu badri cusku .i
kihu bo dukse lo ka tilju kei lo nu se lafti .i
miho nitcu lo ka stagau ta ti jahe lo nu zehe sipna gihe juho cuhi senva lo nu baho tolcri lo ka virnu ro mai lihu 

niho lu mi kecti sei le cpitepygau cu cusku .i
le cinfo pu xamgu mutce pendo mahi lo tai tolvirnu .i
kuhi .ehu miho diha klama lihu 

niho bevri lo sipna nixli lo melbi stuzi poi jibni lo rirxe zihe noi lo ni darno lo makpapi foldi cu banzu lo nu fanta lo nu ny cu vasxu lo se jmina ke vindu pe lo xrula .i
je buhu ku toljursa punji ny lo ranti srasu gihe denpa lo nu lo blebrife cu cikygau ny 

niho niho so moho le noltrufetsi be lo tumla smacu 

niho lu miho ca na kahe darno lo klaji pe lo pelxu kitybli sei le cpitepygau cu te notci be fau lo nu sanli reho lo nixli .i
kihu bo miho baho na ruhe klama veha lo jai veha fardukti se bevri be lo rirxe lihu 

niho le tinci mudypre cu spuda puho lo nu tirna lo dizlo se cmoni .i
je my fau lo nu cargau lo stedu kei to noi melbi se snada vaho tuha lo cidni toi cu viska lo nu lo fange danlu cu plipe bajra lo srasu faha loi litru .i
jehu dy du lo pelxu cicmlatu .i
je le tinci mudypre cu pensi lo duhu juho cy cu jersi da kei kihu lo nu lo kerlo be cy cu vreta jibni lo stedu kei .e lo nu lo moklu cu ganra kalri fau lo nu jarco lo re tolmle denci linji ca lo nu lo xunre kanla cu carmi tai lo fagri bolci .i
ca lo nu caho jibni binxo kei le tinci mudypre cu viska lo nu cahu lo danlu cu bajra fa lo cmalu foldi bo smacu kei gihe djuno tohe kihu nai lo nu na se risna kei lo duhu toldra fa le cicmlatu lo ka troci lo ka catra lo tai melbi je tolckape danlu 

niho kihu ku le mudypre cu lafti lo ri katnymru .i
je ca lo nu le cicmlatu cu jibni binxo cu sligau sutra darxi cy se riha lo nu lo stedu be lo danlu cu klina katna se vimcu fi lo xadni .i
je dy cu gunro buhu lo jamfu be my jahe lo re spisa 

niho lo tumla smacu muhi lo nu ca baho se nurgau fi tuha lo bradi cu klasti .i
je fau lo nu klama zei masno le mudypre cu cusku se piho lo galtonga ke cmalu voksa dihe 

niho lu .iho kihe dohu .i
kihe sai .i
do nurgau lo mi nunjmive lihu 

niho lu .eho ko na tavla fi lahe dihu sei le mudypre cu spusku .i
mi na se risna .i
se kihu bo mi racli jundi lo ro nu dahi da nitcu lo pendo .i
ju sai lo dahi pendo cu smacu poho lihu 

niho lu leho smacu poho sei lo cmalu danlu cu se fanza krixa .i
jehu mi noltrufetsi .i
noltrufetsi lo ro tumla smacu lihu 

niho lu ua jehe sei le mudypre cu cusku be fau lo nu krorinsa lihu 

niho lu kihu ku do baho zukte lo banli .e jiha lo se virnu tahi lo nu nurgau lo mi nunjmive lihu cu jmina se cusku le noltrufetsi .i
ca bo lo soho smacu cu caho faha bajra se rai lo sutra se jimte be lo nu lo tuple kahe bevri sy .i
je ca lo nu viska le noltrufetsi cu cladu cusku dihe 

niho lu doi gahi nai noltru miha pu jinvi lo duhu do ba se catra .i
tahi ma do snada lo nu renvi tuha le barda cicmlatu lihu .i
ro lo smacu cu tai dizlo krobinxo faha lo cmalu noltrufetsi jahe lo nu sy na ruhe sanli fi lo stedu 

niho lu lo vi xajmi tinci bo nanmu sei ny spusku pu catra le cicmlatu gihe nurgau lo mi nunjmive .i
se kihu bo coha lo cabna lo ro do cu selfu .ei gihe tinbe lo cmarai ku jiha sai lihu 

niho lu miha jaha cohe sei lo ro smacu cu galtonga krixa kansimxu lihu .i
ba ku sy cu preja faha ro da .i
kihu bo la .totos. pu baho ciknybinxo gihe ca gleki gercmo muhi lo nu viska lo sohi vi smacu kei gihe plipe lo midju be lo gunma .i
la .totos. pu ro roi prami lo ka jersi lo smacu kei ca lo nu xabju la .kanzas. kei gihe jinvi lo duhu na nabmi 

niho kuhi le tinci mudypre cu kavbu lo gerku lo ra birka gihe tagji jgari zeha lo nu lausku fi lo smacu fe lu ko xruti .i
ko xruti .i
la .totos. do na ba crogau lihu 

niho fau ku le smacu noltruninmu cu bargau lo ri stedu lo cnita be lo srasu girzu gihe retsku se piho lo toldarsi voksa lu xu do birti lo duhu ty miha na ba batci lihu 

niho lu mi ba na curmi sei le mudypre cu cusku .i
se kihu bo ko na terpa lihu 

niho lo smacu cu porsi ke cpare xruti .i
je la .totos. cu na zahu rehu gercmo .i
tohe kihu nai bo ty cu troci lo ka cliva lo birka be le mudypre kei gihe batci dahi my vaho lo nu na drani djuno lo duhu my tinci .i
ro mai pa lo brarai be lo smacu cu cusku 

niho lu pau miha ma do kahe pleji sei sy retsku lo nu do nurgau lo nunjmive be lo miha noltruninmu lihu 

niho lu no da poi mi djuno fi keha sei le mudypre cu spusku lihu .i
kuhi le cpitepygau ku noi pu caho pensi troci gihe kuhi nahe snada kihu lo nu lo ri stedu cu te setca lo sudysrasu cu cusku zei sutra lu ua ie sehi .i
do kahe nurgau lo miha pendo nohu le tolvirnu cinfo zihe noi caho sipna nehi lo makpapi ckana lihu 

niho lu ue ii lo cinfo sei lo cmalu noltruninmu cu krixa .i
juho baha cy ro miha ba citka lihu 

niho lu ie nai sei le cpitepygau cu jdice cusku .i
lo bihu nai cinfo cu tolvirnu lihu 

niho lu jehu pei sei le smacu cu retsku lihu 

niho lu cy cu xusra lahe dihu sei le cpitepygau cu spusku .i
je juho cy boi no roi crogau da poi pendo miha .i
vaho lo nu do miha sidju lo nu nurgau cy zohu nuhe do cy do ba xendo zei mutce lihu 

niho lu .iha jehe sei le noltruninmu cu cusku .i
miha do lacri .i
kuhi .ei miha mo lihu 

niho lu xu zasti fa lo sohi tai smacu poi keha do tercme zo noltruninmu gihe djica lo nu tinbe fi do lihu 

niho lu gohi .i
zasti fa lo suho kiho mei sei ny spusku lihu 

niho lu ko vaho minde lo ro da lo ka klama ti se rai lo kamsutra kei gihe gasnu lo nu ro vohe bevri lo clani ke cilta spisa lihu 

niho le noltruninmu cu selfarbinxo lo smacu poi jbizva ny gihe ba zi minde sy lo ka klacpe ro lo drata smacu .i
zi sai ba lo nu tirna lo nu minde cu toho bajra se rai lo kamsutra faha ro da 

niho lu ca ku zohu sei le cpitepygau fi le tinci mudypre cu cusku .ei do klama lo tricu be neha lo rirxe korbi gihe zbasu lo marce poi ba bevri le cinfo lihu 

niho le mudypre cu ba zi klama lo tricu gihe coha gunka .i
je ba za zbasu lo marce lo jimca be lo tricu beho noi voha fi keha cu katna vimcu ro lo pezli .e ro lo jimca .i
simxylasna lo ro mei lo mudri pijne gihe zbasu lo vo xislu lo tordu spisa be lo barda ke tricu stani .i
tai sutra je xamgu gunka jahe lo nu ca lo nu lo smacu coha tolcliva cu mulno bredi ri fa lo marce 

niho sy klama fi ro lo se farna .i
je sohi kiho mei fa sy .i
lo barda smacu .e lo cmalu smacu .e lo nutli smacu cu klama .i
je ro boi sy bevri lo spisa be lo cinlysko se piho lo moklu .i
ca lahe dihu la .dorotis. cu ciknybinxo fiho se sisti lo ka zehu sipna kei gihe kargau lo kanla .i
dy mutce lo ka se spaji lo nu dy. vreta lo srasu fau lo nu sohi kiho smacu cu neha sanli gihe toldarsi catlu dy .i
kuhi le cpitepygau cu jungau dy ro da gihe cusku fau lo nu selfarbinxo lo se sinma ke cmalu me le smacu kei 

niho lu ko curmi lo nu mi do selsaugau le io gahi nai noltruninmu lihu 

niho la .dorotis. cu junri tugnyfru .i
je le noltruninmu cu tupkrogau gihe ba bo binxo lo mutce be lo ka xendo lo cmalu nixli 

niho le cpitepygau .e le mudypre cu ca coha lasna lo smacu lo marce lo cilta poi sy pu bevri .i
pa lo fanmo be lo cilta cu se jongau fi lo smacu lo cnebo .i
je lo drata fanmo cu gohi fi lo marce .i
liha lo marce cu bramau ro lo smacu poi puho lacpu my kuho fo lo pilji be li kiho .i
kuhi lo smacu ca lo nu ro voha baho se jongau cu se frili lo ka lacpu my .i
ca lo nu jiha sai le cpitepygau johu le tinci mudypre cu zutse my kei my se lacpu zei sutra lo cizra ke cmalu xirma faha lo jai buhu sipna be fai le cinfo 

niho ba lo barda je nandu nu gunka to kihu lo nu le cinfo cu tilju toi cu snada lo nu cpanygau cy lo marce .i
ba bo le noltruninmu cu sutra lo nu minde lo ri smacu lo ka tolsti .i
kihu bo ny cu xanka lo nu lo smacu vaho lo nu zeha lo dukse cu stali lo jbini be lo makpapi cu sipnybinxo 

niho ca lo nuncfa lo cmalu danlu tohe kihu nai lo nu sohi mei cu jaha ruhe kahe lacpu lo tilju se cpana marce .i
kuhi le mudypre joi le cpitepygau cu catke fi lo trixe .i
je snada zenba .i
ba za bo gurgau muvgau le cinfo lo bartu be lo makpapi foldi beho nohu lo crino foldi noi buhu keha cy kahe zahu rehu vasxu lo titla je vifne vacri .e nai lo vindu panci be lo xrula 

niho la .dorotis. cu jbikla te zuhe lo nu penmi kei gihe xendo kirsku lo smacu lo nu nurgau lo voha pendo lo nu mrobinxo .i
dy pu binxo lo tai nelci be le cinfo jahe lo nu gleki lo nu cy baho se nurgau .i
ba bo lo smacu cu se toljongau fi lo marce gihe preja klama paho lo srasu lo zdani .i
le smacu noltruninmu cu ro moi lo cliva 

niho lu vaho lo nu ca da do miha zahu rehu nitcu zohu sei ny cusku ko klama lo foldi gihe krixa .i
se vaho bo miha do ba tirna gihe sidju .i
coho lihu 

niho lu coho lihu se spuda lo ro da .i
je le noltruninmu cu toho bajra .i
ca bo la .dorotis. cu tagji jgari la .totos. se vaho nai lo nu ty cu bajra jersi gihe tepygau ny 

niho ba ku lo ro da cu tsebinxo neha le cinfo cohu lo nu cy cu ciknybinxo .i
je le cpitepygau fi la .dorotis. cu bevri lo grute pe lo neha tricu gehu noi dy citka keha poi vacysai 

niho niho pa no moho lo badypre pe lo bravrogai 

niho lo naltordu cu temci fi lo nu le tolvirnu cinfo cu ciknybinxo .i
riha bo cy pu zehu vreta nehi lo makpapi fau lo nu vasxu lo mrorinka panci .i
kuhi cy ca lo nu caha kargau lo kanla gihe gunro te kaha lo marce cu mutce lo ka gleki lo nu zaho jmive 

niho lu mi pu bajra se rai lo kamsutra sei cy fau lo nu zutse gihe tatpyvasxu cu cusku .i
kuhi lo xrula pu dukse lo ka tsali kei mi .i
tahi ma do snada lo nu vimcu mi lihu .i
lo drata cu te lisri lo tumla smacu .e lo nu sy cu xendo nurgau cy lo nunmro .i
je le tolvirnu cinfo cu cmila gihe cusku 

niho lu mi pu ro roi jinvi lo duhu mi barda gihe tsali .i
tohe se kihu bo lo tai cmalu dacti be muhu lo xrula mi na ruhe mrogau .i
je lo tai cmalu danlu be muhu lo smacu cu nurgau lo mi nunjmive .i
cizra mutce .i
kuhi doi pendo miho ca mo .ei lihu 

niho lu .ei miho litru cohu lo nu tolcri lo pelxu kitybli dargu sei la .dorotis. cu cusku .i
je ba bo miho kahe klama le crinyjme tcadu lihu 

niho lo gunma fau lo nu le cinfo cu diha kanro mulno gihe diha cinmo lo ka sevzi cu coha litru fau lo nu se pluka zei mutce lo nu cadzu lo ranti je crino srasu .i
je ba za lo na clani cu tolcliva lo pelxu kitybli dargu gihe zahu rehu se farna le crinyjme tcadu ku noi la noi banli .oz. cu xabju 

niho lo dargu cu xutla gihe xamgu ke bliku se gacri .i
je lo gugde cu melbi .i
jahe bo lo litru cu se pluka lo nu cliva lo ricfoi .e lo ri ckape poi ly keha pu lifri buhu lo ra manku ctino .i
zahu rehu ku ly viska lo se zbasu bitmu poi se jbini lo dargu .i
kuhi by pe vi cu crino se cintypunji .i
je lo zdani poi lo litru cu lampagre zihe noi zaha lo te cange cu xabju ku jiha crino se cintypunji .i
ly lampagre lo soho tai zdani zeha lo lercydonri .i
je suho roi ku lo prenu cu klama lo vorme gihe catlu ly tai lo nu djica lo nu retsku .i
kuhi no boi py cu jbibinxo giha tavla vau ly .i
kihu bo le cinfo cu dukse lo ka jai se terpa py .i
ro lo prenu cu dasni lo kukte crinyjme crino taxfu .e lo konju mapku noi simsa lo me le maxpre moi 

niho lu jaho ti gugde la .oz. sei la .dorotis. cu cusku .i
je juho miho binxo lo jibni be le crinyjme tcadu lihu 

niho lu ie sei le cpitepygau cu spuda .i
vi ku ro da crino .i
kuhi buhu lo gugde be le maxpre lo blanu cu traji skari .i
kuhi lo vi prenu na simlu lo ka xendo dunli le maxpre .i
je mi xanka lo nu miho ba na tolcri lo stuzi poi miho kahe sipna zeha lo nicte lihu 

niho lu .au mi citka nahe bo lo grute sei lo nixli cu cusku .i
je mi birti lo duhu la .totos. cu na ruhe baho djacaumro .i
jehu miho klasti lo se lidnylamji zdani gihe tavla lo prenu lihu 

niho se jahe lahe dihu ca lo nu tolcliva lo nahe cmalu cange bo zdani kei la .dorotis. cu virnu klama lo vorme gihe darxi 

niho lo ninmu cu kargau vy .i
lo ni kalri cu jaha ruhe banzu lo nu catlu lo bartu .i
ny cusku lu do ma djica doi verba .i
je kihu ma lo va cinfo do kansa lihu 

niho lu mi djica lo nu stali do zeha lo nicte vaho lo nu do curmi sei la .dorotis. cu spusku .i
je lo cinfo cu pendo mi gihe na crogau do vaho lo nu jiha sai lo mulno munje cu se pleji lihu 

niho lu xu ta tolcilce sei lo ninmu cu retsku be fau lo nu gasnu lo nu lo vorme cu kalri zenba milxe lihu 

niho lu jaha gohi sei lo nixli cu cusku .i
je jiha cy banli lo ka tolvirnu .i
cy do ba terpa se mau lo nu do cy cu noha lihu 

niho lu jaho sei lo ninmu ba lo nu pensi gihe zahu rehu catlu le cinfo cu cusku vaho lo nu jetnu zohu .eha do nerkla .i
je mi ba dunda lo vacysai .e lo sipna stuzi lihu 

niho se jahe lahe dihu lo ro da nerkla lo zdani noi se xabju lo poho nai ninmu .e lo re verba .e lo nanmu .i
lo nanmu pu se crorinka fi lo tuple gihe ca vreta lo sfofa be buhu lo kojna .i
lo lanzu cu simlu lo ka mutce lo ka se spaji lo nu viska lo tai cizra kansimxu .i
je ca lo nu lo ninmu cu caho tolcando lo nu bregau lo jubme kei kei lo nanmu cu retsku 

niho lu ro do ma klama lihu 

niho lu le crinyjme tcadu sei la .dorotis. cu cusku te zuhe lo nu penmi la noi banli .oz. lihu 

niho lu ua sai sei lo nanmu cu cladu cusku .i
xu do birti lo duhu la .oz. ba curmi lihu 

niho lu dahi kihu ma na cohe sei dy spuda lihu 

niho lu tihe .o bu cu no roi curmi lo nu da .o bu penmi .i
mi pu zvati le crinyjme tcadu sohi roi .i
melbi je se manci stuzi .i
kuhi mi no roi jai se curmi fai lo nu viska la noi banli .oz..i
je nai mi se slabu suho jmive prenu poi pu viska .o bu lihu 

niho lu xu .o bu cu no roi barkla sei le cpitepygau cu retsku lihu 

niho lu no roi .i
.o bu zutse ca ro djedi nehi lo barda ke nolstizu kumfa pe lo noldinju .i
je lo jiha sai selfu be .o bu bei lo nu bevri lo sanmi .o bu cu na viska .o bu lihu 

niho lu .o bu mo prenu sei lo nixli cu retsku lihu 

niho lu nandu fa lo nu djuno lahe dihu sei lo nanmu cu pensi cusku .i
sahu nai la .oz. cu banli te makfa gihe kakne lo nu se tarmi ro se djica .i
jahe bo suho prenu cu xusra lo duhu .o bu vinsmi lo cipni .i
je suho prenu cu xusra lo duhu vinsmi lo xanto .i
je suho prenu cu xusra lo duhu vinsmi lo mlatu .i
gaha suho drata .o bu vinsmi lo melbi crida .a lo burnanba .a lo drata poi .o bu se pluka .i
kuhi lo duhu ma kau jetnu tarmi la .oz. ca lo nu se tarmi lo sevzi zohu no jmive prenu kahe djuno lihu 

niho lu lahe dihu mutce lo ka cizra sei la .dorotis. cu cusku .i
kuhi miha nitcu lo nu troci tahi da lo nu viska .o bu kei kei se vaho nai lo nu miha ba baho litru fiho prali no da lihu 

niho lu muhi ma do djica lo nu penmi la noi xlali .oz. sei lo nanmu cu retsku lihu 

niho lu mi djica lo nu .o bu dunda lo besna mi sei le cpitepygau cu pacna cusku lihu 

niho lu .ohu .i
dahi la .oz. cu se frili sei lo nanmu cu xusra .i
.o bu ponse lo besna se mau lo se nitcu lihu 

niho lu siha mi djica lo nu .o bu dunda lo risna mi sei le tinci mudypre cu cusku lihu 

niho lu .o bu ba na se raktu sei lo nanmu cu diha cohe .i
kihu bo .o bu ponse lo sohi risna pe lo ro nilbra .e lo ro tarmi lihu 

niho lu siha mi djica lo nu .o bu dunda lo kamvirnu mi sei le tolvirnu cinfo cu cusku lihu 

niho lu la .oz. cu ralte lo barda patxu pe lo kamvirnu zihe pe buhu le nolstizu kumfa sei lo nanmu cu cusku zihe poi se gacri lo solji palta te zuhe lo nu fanta lo nu se tisna .i
.o bu ba gleki lo nu dunda lo suho sihe do lihu 

niho lu siha mi djica lo nu .o bu mi xrugau benji la .kanzas. sei la .dorotis. cu cusku lihu 

niho lu ma stuzi la .kanzas. sei lo nanmu cu se spaji retsku lihu 

niho lu mi na djuno sei la .dorotis. cu xanka spuda .i
kuhi zdani mi .i
je mi birti lo duhu da stuzi ky lihu 

niho lu lakne mutce .i
sahu la .oz. cu kakne ro da .i
se kihu bo ruha .o bu ba tolcri la .kanzas. se vahu do .i
kuhi pa mai do nitcu lo nu snada lo nu penmi .o bu .i
ba nandu .i
kihu bo le banli te makfa cu na djica lo nu penmi suho da .i
.o bu tahe zukte lo se djica be .o bu .i
kuhi bahe do ma djica sei diha cohe be fau lo nu tavla la .totos. lihu .i
la .totos. cu poho desygau lo rebla .i
kihu bo .uhe ty na kakne lo nu tavla 

niho lo ninmu ca jungau lo drata lo duhu lo vacysai cu bredi .i
jahe bo jmaji lo sruri be lo jubme .i
je la .dorotis. cu citka lo kukte mavypesxu .e lo sanmi be lo se jicla sovda .e lo melbi ke blabi nanba gihe selpluka lo ka citka .i
le cinfo cu citka lo suho sihe be lo mavypesxu gihe kuhi nelci nahe mutce fau lo nu cusku lo se duhu marji lo mavji kei .e lo duhu lo mavji cu cidja lo xirma .e nai lo cinfo .i
le cpitepygau .e le tinci mudypre cu citka no sai da .i
la .totos. cu citka lo sohu sihe pe ro da gihe gleki lo ka zahu rehu te dunda lo xamgu vacysai 

niho lo ninmu ca dunda lo ckana poi kahe sipna kuho la .dorotis .i
je la .totos. cu vreta reho dy zeha lo nu le cinfo cu bandu lo vorme lo nu dahi da dicra dy .i
je le cpitepygau .e le tinci mudypre cu sanli buhu lo kojna gihe smaji zeha pi ro lo nicte .i
kuhi liha lo gohi na kahe sipna 

niho ca lo bavlamji cerni coha lo muhe lo solri cu baho galzenba cu coha litru gihe ba za bo viska lo melbi ke crino blegusni pe buhu lo tsani zihe poi crane lo litru 

niho lu juho ruha tu me le crinyjme tcadu sei la .dorotis. cu cusku lihu 

niho zeha lo nu caho faha cadzu kei lo crino blegusni cu zenba je zenba lo ka carmi .i
je pehi lo litru cu ro mai jbibinxo lo ka mulno lo ka litru .i
tohe kihu nai bo lercydonri pu lo nu tolcliva lo barda bitmu poi sruri le tcadu .i
by galtu gihe rotsu gihe carmi crino skari 

niho cahu lo litru buhu lo fanmo be lo pelxu kitybli dargu cu zvati fa lo barda vrogai noi fehe ro roi jadni lo crinyjme poi tai carmi buhu lo solgusni jahe lo nu lo jiha sai cinta kanla be le cpitepygau riha lo nu carmi cu zehi na kahe viska 

niho jibni lo vrogai fa lo janbe .i
la .dorotis. cu catke lo batke gihe tirna lo rijno sance poi se krasi lo nenri .i
ba bo lo barda vrogai cu masno lo nu karbinxo slilu .i
je lo ro da cu pagre gihe zvati lo galseldru ke bargu kumfa noi lo keha bitmu cu se gacri lo cihi crinyjme 

niho cahu lo litru cu sanli fa lo cmalu nanmu poi barda dunjinvi le maxpre .i
dasni zei mulno lo crino fehe coha lo stedu fehe cohu lo jamfu .i
je lo jiha sai pilka cu crino milxe .i
zvati lo mlana be ny fa lo barda ke crino tanxe 

niho ca lo nu ny cu viska la .dorotis. .e lo ri pendo kei lo nanmu cu retsku lu do djica lo nu mo buhu le crinyjme tcadu lihu 

niho lu miha pu klama ti te zuhe lo nu penmi la noi banli .oz. sei la .dorotis. cu cusku lihu 

niho lo nanmu cu tai se spaji lo dihu te spuda jahe lo nu tsebinxo te zuhe lo nu pensi 

niho lu baho nanca li sohi fa lo nu da cpedu lo nu penmi la .oz. sei ny cusku be fau lo nu se spaji desygau lo stedu .i
.o bu tsali gihe tcetepygau .i
je vaho lo nu do klama te zuhe lo tohe plixau .a lo bebna jahe lo nu dicra lo prije nunpei pe le banli te makfa cu cumki fa lo nu .o bu fengu gihe daspo ca pa mokca ro do lihu 

niho lu kuhi na bebna selzukte .i
je nai tolprali cohe sei le cpitepygau cu spusku .i
vajni .i
jiha miha baho se jungau fi lo duhu la .oz. cu xamgu te makfa lihu 

niho lu .o bu jaha cohe sei lo crino nanmu cu cusku .i
je .o bu prije je xamgu turni le crinyjme tcadu .i
kuhi lo na stace .a lo kucli be tuha .o bu zohu .o bu mutce lo ka xlali .i
je sohu da baho suho roi darsi lo nu cpedu lo nu viska lo flira be .o bu .i
je mihe le badypre be lo vrogai .i
je mi kihu lo nu do cpedu lo nu penmi la noi banli .oz. cu bilga lo ka klagidva do le noldinju ku pe .o bu .i
kuhi .ei pa mai do dasnybinxo lo vi vistci lihu 

niho lu kihu ma sei la .dorotis. cu retsku lihu 

niho lu kihu lo nu vaho lo nu dahi do na dasni lo vistci kei lo nu le crinyjme tcadu cu carmi gihe banli cu rinka lo nu do na kahe viska .i
lo jiha sai xabju be le tcadu cu nitcu lo nu dasni lo vistci .i
ro boi vy cu se stela zeha ro nicte .e ro donri .i
kihu bo la .oz. pu minde fi lahe dihu ca lo nu le tcadu cu coha se zbasu .i
je mi ponse lo pa ckiku poi keha poho kahe toltelgau vy lihu 

niho kargau lo barda tanxe .i
je la .dorotis. cu viska lo nu ty cu culno lo vistci pe ro nilbra .e ro tarmi .i
ro boi vy vasru lo crino blaci .i
le badypre be lo vrogai cu tolcri lo vistci poi dahi prane lo ka mapti la .dorotis. kuho gihe punji vy lo kanla be dy .i
re solji dasri cu se lasna fi vy gihe sruri lo trixe be lo stedu beho noi buhu keha seltelgau se piho lo cmalu ckiku poi dandu lo fanmo be lo linsi poi le badypre be lo vrogai cu cnebo dasni .i
ca lo nu vy mohu se lasna kei la .dorotis. vaho lo nu dahi djica lo nu vimcu lo vistci cu na kakne .i
kuhi liha dy na djica lo nu visnalkakne riha lo nuncarmi be le crinyjme tcadu .i
se muhi bo dy cu cusku no da .i
ba bo lo crino nanmu cu tolcri lo vistci be se vahu le cpitepygau .e le cinfo .e jiha sai la .totos. noi cmalu .i
je ro boi vy tagji se telgau se piho lo ckiku .i
ba bo le badypre be lo vrogai cu dasnybinxo lo sevzi vistci gihe jungau lo drata lo duhu bredi lo nu klagidva dy le noldinju .i
fau lo nu lebna lo barda ke solji ckiku lo pijne pe lo bitmu cu kargau lo drata vorme .i
je lo ro da cu jersi by paho lo vorme be lo klaji be fi le crinyjme tcadu 

niho niho pa pa moho lo se manci tcadu pe la .oz. 

niho tohe kihu nai lo nu lo kanla cu se bandu tuha lo crino vistci kei la .dorotis. .e lo ri pendo ca lo cfari cu visnalkakne riha lo nu camgusni pe lo se manci tcadu .i
lo klaji cu jbini lo melbi dinju poi ro keha zilzba lo crino marmaro gihe fehe ro roi jadni lo carmi crinyjme .i
lo litru cu cadzu lo dagysfe pe lo mintu ke crino marmaro .i
je lo se jonsimxu be lo bliku cu se zvati lo linji be lo crinyjme poi jbisimxu zihe poi mircai riha lo nu lo solri cu carmi .i
lo canko kajna cu marji lo crino blaci .i
lo jiha sai tsani be le tcadu cu milxe lo ka crino .i
je lo solri guslinji cu crino 

niho zvati fa lo sohi prenu to lo nanmu .e lo ninmu .e lo verba toi poi ruhu cadzu .i
je ro lo gohi cu dasni lo crino taxfu gihe se pilka lo crino milxe .i
catlu la .dorotis. .e lo ri cizra vrici kansa se piho lo kucli kanla .i
je ro lo verba ca lo nu viska le cinfo cu toho bajra gihe mipygau lo sevzi lo trixe be lo mamta .i
kuhi no da tavla lo litru .i
sohi zarci cu zvati lo klaji .i
je la .dorotis. cu viska lo nu ro da poi nenri zy cu crino .i
lo crino titspi .e lo crino selspojyzmu cu jai se friti fai lo ka vecnu .i
je gohi fa jiha lo crino cutci .e lo crino mapku .e lo crino taxfu pe ro klesi .i
buhu pa stuzi lo nanmu cu vecnu lo crino nimrysodva .i
je ca lo nu lo verba cu te vecnu ny kei la .dorotis. cu viska lo nu ny. pleji lo crino sicni 

niho simlu lo ka no xirma .e no danlu pe suho klesi cu zvati .i
lo nanmu cu ruhu bevri lo dacti se piho lo cmalu ke crino marce noi ny keha catke .i
ro lo prenu cu simlu lo ka gleki gihe se mansa gihe ricfu 

niho le badypre pe le balvro cu klagidva lo litru paho lo klaji cohu lo nu tolcliva lo barda dinju poi midju zei prane lo tcadu zihe nohu lo noldinju pe la .oz. nohu le banli te makfa .i
crane lo vorme fa lo pa sonci noi dasni lo crino taxfu zihe noi se xejykre lo clani je crino 

niho lu lo fange baho tolcliva sei le badypre pe le balvro fi sy cu cusku .i
fy djica lo nu penmi la .oz. lihu 

niho lu ko nerkla sei lo sonci cu spusku .i
se vaho bo mi ba bevri lo do notci .o bu lihu 

niho se jahe lahe dihu lo litru cu pagre lo noldinju vorme gihe se klagidva lo barda kumfa pe lo crino lolgai .e lo kukte ke crino nilce pe lo crinyjme .i
lo sonci cu gasnu lo nu lo litru cu jisygau satre lo matci lo cutci pu lo nu nerkla lo bihu nai kumfa .i
je ca lo nu ly cu baho stizu tsebinxo kei sy cu clite cusku 

niho lu .eho do kufra zeha lo nu mi klama lo vorme be le nolstizu kumfa gihe jungau la .oz. lo duhu do ti zvati lihu 

niho lo litru cu bilga lo ka zehu denpa pu lo nu lo sonci cu xruti .i
ca lo nu ro mai sy xruti kei la .dorotis. cu retsku 

niho lu xu do pu viska la .oz. lihu 

niho lu na gohi sei lo sonci cu spuda .i
mi .o bu pu no roi viska .i
kuhi pu tavla .o bu fau lo nu ca gi .o bu zutse tiha lo seplybitmu gi mi dunda lo do notci .o bu .i
.o bu cusku lo se duhu ba curmi lo nu do .o bu tavla kei vaho lo nu do djica .i
kuhi ro do bilga lo ka nonkansa lo nu penmi .o bu .i
je .o bu ba curmi lo nu ca ro djedi pa poho do cu klama .i
se kihu bo kihu lo nu do nitcu lo nu stali le noldinju zeha lo djedi be li soho kei kei mi ba gasnu lo nu da do klagidva lo kumfa poi do kahe surla ba lo do nunlitru lihu 

niho lu kihe sei lo nixli cu spuda .i
.o bu mutce lo ka xendo lihu 

niho lo sonci ca bifcatke lo crino siltci .i
je ba zi sai bo lo citno nixli noi dasni lo melbi ke crino pastu cu nerkla lo kumfa .i
ny se kerfa lo melbi crino gihe se kanla lo melbi crino .i
ny krobinxo faha cahu la .dorotis. gihe fau bo cusku lu ko mi jersi .i
se vaho bo mi fi do ba jarco lo do kumfa lihu 

niho se jahe lahe dihu la .dorotis. cu cusku zo coho ro lo ri pendo pohu nahe bo la .totos. gihe jersi fau lo nu birka jgari bevri lo gerku kei lo cnino nixli paho lo ze vorpluta ve kaha lo ci serti cohu lo nu tolcliva lo kumfa pe lo crane be le noldinju .i
ky traji lo ka kukte gihe cmalu kei lo ro kumfa pe lo munje gihe vasru lo ranti je se kufra ckana pe lo boxfo co crino silka .e lo crino ke demsilka dorckaboxfo .i
midju lo kumfa fa lo cmatce jetcyjinto poi cecla lo crino pukpanlitki faha lo vacri pu lo nu py. xruti farlu lo melbi ke se sraku ke marmaro tansi .i
lo melbi ke crino xrula cu sanli buhu lo canko .i
je pa da se zvati lo kajna poi lo linji be lo cmalu ke crino cukta cu sanli keha .i
la .dorotis. ca lo nu zifre lo ka templi lo ka kargau lo vi cukta cu facki lo duhu cy vasru lo cizra ke crino pixra poi rinka lo nu dy. cmila .i
tai xajmi 

niho lo tafnilce cu vasru lo sohi crino taxfu poi marji lo silka fahu lo xulbukpu fahu lo demsilka .i
je ro boi ty prane mapti la .dorotis. 

niho lu doha ko kufra prane sei lo crino nixli cu cusku .i
je vaho lo nu do djica kei ko selsnagau lo janbe .i
la .oz. ba minde ca lo bavlamji cerni lo nu da cpacu do lihu 

niho ny cliva la .dorotis. gihe xruti lo drata .i
ri jiha zohu ny klagidva fi lo kumfa .i
je ro lo litru cu ro mai zvati lo pluka mutce pagbu be le noldinju .i
liha no da prali fi lo bihu nai nu clite tuha le cpitepygau .i
kihu bo cy ca lo nu nonselkansa lo nu zvati lo ri kumfa cu bebna sanli buhu lo pa mokca buhu lo vorme te zuhe lo nu denpa cohu lo cerni .i
dahi cy na surla lo ka vreta .i
je cy na kahe ganlygau lo kanla .i
se muhi bo cy stodi zeha pi ro lo nicte lo ka catlu lo pa cmalu jukni noi jivbu lo julne tai lo nu dahi lo vi kumfa na cmima lo melrai be lo kumfa pe lo munje .i
le tinci mudypre cu vrebinxo lo ri ckana riha lo nu tcaci .i
kihu bo my cu morji lo duhu my pu ca lo nu marji lo rectu cu cohe .i
kuhi kihu lo nu na kakne lo ka sipna kei my te zuhe lo nu selbitygau lo duhu lo cidni cu stodi lo ka tolspofu kei cu xaksu lo nicte tahi lo nu muvgau cy .i
dahi le cinfo cu zmanei tuha lo ckana poi marji lo sudga pezli zihe poi zvati lo ricfoi kuho gihe na nelci lo ka nenri lo ganlo kumfa .i
kuhi cy dukse lo ka tolbebna kei lo ka curmi lo nu lahe dihu raktu cy .i
se kihu bo cy cu plipe lo ckana gihe bolbinxo tai tuha lo mlatu gihe latcmo gasnu lo nu cy ba zi lo mentu cu sipna 

niho ca lo bavlamji cerni ba tuha lo vacysai lo crino nixli cu klama te zuhe lo nu cpacu la .dorotis .i
je ny cu dasygau dy lo melbi mutce pastu poi marji lo morna xulbukpu .i
la .dorotis. cu dasnybinxo lo crino ke silka jinsystotaxfu gihe lasna lo crino dasri lo cnebo be la .totos. .i
je lo ro mei cu coha klama le nolstizu kumfa pe la noi banli .oz. 

niho pa mai tolcliva lo barda balkumfa noi nenri keha fa lo sohi nolninmu .e lo sohi nolnau vuho pe lo nolstu zihe noi ro keha dasni lo ricfu taxfu .i
lo vi prenu cu zukte no drata be lo ka tavlysimxu .i
kuhi py ca ro cerni cu klama te zuhe lo nu denpa tohe nehi le nolstizu kumfa .i
tohe kihu nai bo py boi no roi jai se curmi fai lo ka viska la .oz. .i
ca lo nu la .dorotis. cu nerkla kei py kucli catlu dy .i
je pa boi py smasku 

niho lu xu do jaha ba catlu lo flira be la .oz. nohu le tcetepygau lihu 

niho lu liha gohi sei lo nixli cu spusku vaho lo nu .o bu mi ba klacru lihu 

niho lu .o bu ba curmi sei lo sonci poi pu bevri lo notci pe ny le te makfa cu cusku .i
tohe kihu bo .o bu na nelci lo nu lo prenu cu cpedu lo nu viska .o bu .i
jehu ca lo cfari .o bu pu fengu gihe cusku lo se duhu .ei mi do xrugau benji lo do te klama .i
ba bo .o bu fi mi retsku lo se duhu ma kau do jvinu .i
je ca lo nu mi jungau .o bu fo lo do rijno cutci kei .o bu mutce lo ka se cinri .i
ro mai mi .o bu pu jungau fo lo barna be lo do mebri .i
je .o bu cu jdice lo duhu ba curmi lo nu do .o bu vitke lihu 

niho ca ku lo janbe cu jabyselsna .i
je lo crino nixli cu cusku fi la .dorotis. fe lu ta snasni .i
.ei do nonselkansa klama le nolstizu kumfa lihu 

niho ny kargau lo cmalu vorme .i
je la .dorotis. cu virnu cadzu paho vy gihe coha zvati lo se manci stuzi .i
sy barda je cukla kumfa .i
se drudi lo galtu bargu .i
je lo bitmu .e lo drudi .e lo loldi cu se gacri lo barda crinyjme poi zvajbisimxu .i
buhu lo midju be lo drudi cu gusni fa lo barda noi carmi dunli lo solri zihe noi rinka lo nu lo crinyjme cu mircai tai lo se manci 

niho kuhi traji lo ka cinri la .dorotis. kei fa lo barda nolstizu co crino marmaro poi sanli lo midju be lo kumfa .i
tarmi simsa lo stizu gihe se pagbu lo mircai crinyjme duhi tuha ro lo drata .i
lo midju be lo stizu cu se zvati lo bratce stedu poi se xadni no da poi kahe sarji sy zihe pe no birka .e no tuple .i
no kerfa cu cpana lo vi stedu .i
kuhi sy se kanla gihe se nazbi gihe se moklu .i
je sy. mutce lo ka bramau lo stedu be lo brarai be lo brabracrida 

niho ca lo nu la .dorotis. caho catlu lahe dihu fau lo nu manci joi terpa zohu lo kanla cu carna masno gihe kinli je stodi catlu dy .i
ba bo lo moklu cu muvdu .i
je la .dorotis. cu tirna lo nu lo voksa cu cusku 

niho lu mihe .oz. nohu le banli je tcetepygau .i
do me ma .i
je muhi ma do mi klama lihu 

niho lo ni lo voksa be lo barda stedu cu mabla cu mleca lo me lo se kanpe be la .dorotis. moi .i
se kihu bo dy. zuhe darsi gihe spusku 

niho lu mihe .dorotis. nohu le cmalu je ruble .i
mi klama te zuhe lo nu do mi sidju lihu 

niho lo kanla cu pensi catlu dy zeha lo mulno mentu .i
ba bo lo voksa cu cusku 

niho lu do pu cpacu lo rijno cutci ma lihu 

niho lu mi pu cpacu cy le palci termakfyfetsi pe le stuna ca lo nu lo mi zdani cu farlu ty gihe jai mrorinka ty sei dy spusku lihu 

niho lu do pu cpacu lo barna be lo do mebri ma sei lo voksa cu diha cohe lihu 

niho lu by pu te cinba mi le xamgu termakfyfetsi pe le berti ca lo nu ty cu tolrinsa mi gihe klagau mi do sei lo nixli cu cusku lihu 

niho zahu rehu ku lo kanla cu kinli catlu ny .i
je viska lo nu ny cu jungau fi lo jetnu .i
ba bo la .oz. cu retsku lu do djica lo nu mi mo lihu 

niho lu ko mi xrugau benji la .kanzas. noi la poi fetfamti .em. .e la poi nakfamti .xenris. cu zvati sei la .dorotis. cu junri cusku .i
mi na nelci lo do gugde .i
tohe kihu bo gy cu tai melbi .i
je mi birti lo duhu la poi fetfamti .em. cu xanka zei mutce lo nu mi tolzva zeha lo tai clani lihu 

niho lo kanla cu ci roi kalgaisligau gihe ba bo selfarbinxo lo drudi .e ba bo lo cnita loldi gihe carna tai lo cizra mutce jahe lo nu ky. simlu lo ka viska ro pagbu be lo kumfa .i
ro mai ky. boi zahu rehu catlu la .dorotis. 

niho lu dahi ma mukti lo nu mi zukte lahe dihu se vahu do sei la .oz. cu retsku lihu 

niho lu lo nu ge do tsali gi mi ruble .e lo nu ge do banli te makfa gi mi cmalu nixli lihu 

niho lu kuhi lo ni do tsali cu pu banzu lo nu catra le palci termakfyfetsi pe le stuna sei la .oz. cu cusku lihu 

niho lu sahu pu fasnu sei la .dorotis. cu sampu spuda .i
mi na fuzme lihu 

niho lu jaho sei le stedu cu cusku .i
mi ba spuda .i
do na se krali lo nu kanpe lo nu mi do ba benji la .kanzas. kei vaho lo nu na ku do da poi xamgu mi cu zukte fiho se canja .i
buhu lo vi gugde ro prenu cu bilga lo ka pleji fo ro se dunda be voha .i
do vaho lo nu djica lo nu mi pilno lo mi makfa lo nu xrugau benji do lo zdani cu pa mai bilga da pe se vahu mi .i
ko mi sidju .i
se vaho bo mi do ba sidju lihu 

niho lu ma mi se bilga sei lo nixli cu retsku lihu 

niho lu ko catra le palci termakfyfetsi pe le stici sei la .oz. cu spusku lihu 

niho lu ue sai .i
kuhi mi na kakne sei la .dorotis. cu krixa be fau lo nu mutce lo ka se spaji lihu 

niho lu do pu catra le palci termakfyfetsi pe le stuna .i
je do dasni lo rijno cutci noi vasru lo tsali makfa .i
ca ku buhu lo mulno gugde cu zasti fa pa poho le palci termakfyfetsi .i
je ca lo nu do mi jungau lo duhu ty cu morsi kei kei mi do ba xrugau benji la .kanzas .i
kuhi pu ku na cohe lihu 

niho lo cmalu nixli cu coha klaku .i
ny tai mutce lo ka nalfaudri .i
je lo kanla cu zehi zahu rehu ganlybinxo gihe xanka catlu ny tai lo nu dahi la noi banli .oz. cu jinvi lo duhu ny kahe sidju vaho lo nu dahi troci 

niho lu mi pu no roi catra da se zuhe lo nu noha sei ny klakycmo .i
vaho lo jiha sai nu dahi mi djica zohu mi tahi ma kahe catra le palci termakfyfetsi .i
vaho lo nu do nohu le banli je xlatce na kahe catra ty zohu do kanpe ma poi nu mi jaha caha cohe lihu 

niho lu mi na djuno sei le stedu cu cusku .i
kuhi dehu se spusku mi .i
je zeha lo nu le palci termakfyfetsi cu jmive kei do na zahu rehu viska lo do nakfamti .e lo do fetfamti .i
ko morji lo duhu le termakfyfetsi cu palci to tcetce lo ka palci toi gihe .ei se catra .i
nau ku ko cliva .i
je ko zeha lo nu do na baho zukte lo do selgunka cu na cpedu lo ka zahu rehu viska mi lihu 

niho la .dorotis. fau lo nu badri cu cliva le nolstizu kumfa gihe xruti lo jai buhu denpa be fai le cinfo .e le cpitepygau .e le tinci mudypre bei lo nu tirna lo nu la .oz. cu cusku ma kau dy .i
 lu ui nai li no te pacna fi mi sei dy badri cusku .i
kihu bo la .oz. cohu lo nu mi baho catra le palci termakfyfetsi pe le stici cu na benji mi lo zdani .i
je mi no roi kahe cohe lahe dihu lihu 

niho lo pendo be dy cu kecti gihe kuhi na kahe zukte da lo nu sidju dy .i
se kihu bo la .dorotis. cu klama lo ri kumfa gihe vrebinxo lo ckana gihe klaku sipnybinxo 

niho ca lo bavlamji cerni lo sonci pe lo crino zbikre cu klama le cpitepygau gihe cusku 

niho lu ko mi jersi .i
la .oz. pu minde lo nu do se cpacu lihu 

niho se jahe lahe dihu le cpitepygau cu jersi gihe jai se curmi fai lo ka nerkla le barda ke nolstizu kumfa ku noi buhu keha cy viska lo kukte mutce nolninmu poi zutse lo crinyjme nolstizu .i
ny dasni lo crino ke silka se jivbu .i
je cpana lo gapru be lo ny. flecu ke crino kerfa fa lo nolmapku co jemna .i
lo birjanco cu se jimca lo nalci poi meltce skari gihe tai linto jahe lo nu ny. vaho lo nu lo rubrai be lo brife cu tolcliva ny. cu slilu 

niho ca lo nu le cpitepygau baho krobinxo se rai lo ka melbi kei poi lo se setca sudysrasu cu curmi kuho cahu lo vi melbi jmive kei jy. xendo catlu cy gihe cusku lahe dihe

niho lu mihe .oz. nohu le banli je tcetepygau .i
do du ma .i
je muhi ma do mi klama lihu 

niho ca ku le cpitepygau ku noi pu kanpe lo nu viska lo mintu ke barda stedu poi la .dorotis. pu jungau cy tuha keha cu mutce lo ka se spaji .i
kuhi cy cu virnu spuda 

niho lu mi cpitepygau poho .i
tersetca lo sudysrasu .i
se kihu bo mi na se besna .i
je bo mi klama do fau lo nu mi pikci do lo ka setca lo besna lo mi stedu jahe lo nu mi binxo lo ka dunli lo do drata se gugde lo ka remna lihu 

niho lu dahi muhi ma mi zukte lahe dihu se vahu do sei le ninmu cu retsku lihu 

niho lu lo nu do prije gihe tsali .e lo nu no drata mi kahe sidju sei le cpitepygau cu spusku lihu 

niho lu mi no roi curmi lo se cpedu vaho lo nu no da se pleji sei la .oz. cu cusku .i
kuhi mi lahe dihe ba nupre .i
vaho lo nu do catra se vahu mi le palci termakfyfetsi pe le stici kei mi baldunda fi do fe lo sohi besna poi tai xamgu jahe lo nu do ba pijrai lo ro remna pe lo gugde pe la .oz. lihu 

niho lu mi pu jinvi lo duhu do fi la .dorotis. cu cpedu lo nu catra le termakfyfetsi sei le cpitepygau cu se spaji cusku lihu 

niho lu mi jaha cohe .i
mi na se vajni lo nu ma kau catra ty .i
kuhi cohu lo nu ty cu morsi zohu mi na curmi lo se djica be do .i
ca ku ko cliva .i
je ko cohu lo nu do baho jerna lo besna poi do tai mutce lo ka djica tuha keha cu na zahu rehu klama mi lihu 

niho le cpitepygau cu badri xruti lo ri pendo gihe jungau py lo duhu la .oz. pu cusku ma kau .i
je la .dorotis. cu se spaji lo nu le banli te makfa cu ckaji ge nai lo ka stedu noi dy pu viska tuha keha gi lo ka kukte ninmu 

niho lu tohe kihu nai ku sei le cpitepygau cu cusku lo ninmu duhi tuha le tinci mudypre cu nitcu tuha lo risna lihu 

niho ca lo bavlamji cerni lo sonci pe lo crino zbikre cu klama le tinci mudypre gihe cusku 

niho lu la .oz. cu cpedu lo nu do klama .i
ko mi jersi lihu 

niho se jahe lahe dihu le tinci mudypre cu jersi sy gihe tolcliva le barda ke nolstizu kumfa .i
ty my na djuno lo duhu la .oz. cu kukte ninmu gihi kau stedu .i
kuhi ty my pacna lo nu kukte nolninmu .i
 lu .i
kihu bo sei ty my lo sevzi cu cusku ga nai .o bu stedu gi mi birti lo duhu mi ba na te dunda lo risna .i
kihu bo lo stedu ku jiha na se risna gihe se kihu bo na kahe kecti mi .i
kuhi ga nai .o bu kukte nolninmu gi mi ba carmi cpedu tuha lo risna .i
kihu bo kahu ro nolninmu cu xendo se risna lihu 

niho kuhi le mudypre ca lo nu nerkla le barda ke nolstizu kumfa cu viska ge nai le stedu gi nai le nolninmu .i
kihu bo la .oz. pu seltambinxo lo selterpa mutce danlu .i
dy milxe lo ka cmamleca lo xanto .i
je lo crino nolstizu cu simlu lo ka lo ni cehu tsali cu jaha ruhe banzu lo nu sarji lo junta be dy .i
le danlu cu se stedu da poi simsa lo me lo zbiseljirna moi .i
frica fi poho lo ka mu da kanla lo stedu be cehu .i
mu clani birka cu jorne lo xadni .i
je siha mu da clani je cinla tuple .i
lo rotsu je sunla kerfa cu gacri ro pagbu be dy .i
je na cumki fa lo nu se xanri lo tolpukmau se jvinu monsuta .i
zanfunca fa lo nu le tinci mudypre ca lo ca mokca na se risna .i
kihu bo dahi ry cladu je sutra slilu riha lo nu terpa .i
kuhi kihu lo nu marji lo tinci ku poho kei le mudypre cu na sai terpa gihe kuhi mutce lo ka nalfaudri 

niho lu mihe .oz. nohu le banli je tcetepygau sei le danlu se piho lo voksa pohu lo pa barda selcmo cu cusku .i
do du ma .i
muhi ma do mi klama lihu 

niho lu mi mudypre gihe marji lo tinci .i
se kihu bo mi na se risna gihe na kahe prami .i
mi do pikci lo nu dunda lo risna mi jahe lo nu mi dunli lo drata prenu lihu 

niho lu dahi mi muhi ma zukte lahe dihu sei le maldanlu cu te preti lihu 

niho lu kihu lo nu mi cpedu .e lo nu do poho kakne lo ka gasnu lo mi se cpedu sei le mudypre cu spusku lihu 

niho la .oz. spuda lo nu cmoni kei lahe dihu gihe kuhi rufsu cusku lu vaho lo nu do jeha djica tuha lo risna kei do bilga lo ka jerna lihu 

niho lu tahi ma sei le mudypre cu retsku lihu 

niho lu ko sidju la .dorotis. lo ka catra le palci termakfyfetsi pe le stici sei le danlu cu spusku .i
ca lo nu le termakfyfetsi cu morsi kei ko mi klama .i
se vaho bo mi do ba dunda lo ke brarai je xedrai je pamrai kehe be lo ro risna pe lo mulno gugde pe la .oz. lihu 

niho se jahe lahe dihu le tinci mudypre cu jai se bapli fai lo ka badri xruti lo ri pendo gihe jungau py fo lo xlatce danlu poi my keha pu viska .i
ro boi py mutce lo ka manci lo sohi tarmi poi le banli te makfa cu kahe seltambinxo keha .i
je le cinfo cu cusku 

niho lu vaho lo nu .o bu danlu ca lo nu mi klama te zuhe lo nu viska zohu mi ba cladyrai cmoni gihe tepygau .o bu jahe lo nu .o bu curmi ro lo se cpedu be mi .i
vaho lo nu .o bu kukte nolninmu zohu mi ba jifkritrazukte lo ka plipe .o bu kei te zuhe lo nu bapli lo nu .o bu gasnu lo mi se cpedu .i
vaho lo nu .o bu barda stedu zohu .o bu jai jalge fai lo ka xu kau mi fraxu cehu .i
kihu bo mi ba cohu lo nu .o bu nupre lo ka dunda miho lo jai se djica be miha cu gurgau lo stedu be .o bu vihu pi ro lo kumfa .i
jaho ko gleki doi pendo .i
kihu bo ro da ba xamgu lihu 

niho ca lo bavlamji cerni lo sonci pe lo crino zbikre cu klagidva le cinfo le barda ke nolstizu kumfa gihe minde cy lo ka nerkla lo me la .oz. moi 

niho le cinfo cu ba zi pagre lo vorme gihe viska fau lo nu ruhu catlu kei fau lo nu spaji kei lo nu cahu lo nolstizu cu zvati fa lo bolci be lo fagri poi keha tai tsali gihe tai gusycai vau jahe lo nu cy. jaha ruhe kahe jdari lo ka catlu keha .i
pa moi lo sidbo be cy fa lo duhu la .oz. cu se snuti lo ka coha se fagri gihe jenca .i
kuhi ca lo nu cy. troci lo ka jbibinxo kei lo glanejni cu tai carmi jahe lo nu lo zbikre be cy cu jenca milxe .i
je cy. cu desku ke cpare xruti lo mokca poi jbimau lo vorme .i
ba bo lo dizlo je lauble voksa cu se sance lo bolci be lo fagri .i
dihe se cusku be fy. valsi 

niho lu mihe .oz. nohu le banli je tcetepygau .i
do du ma .i
je muhi ma do mi klama lihu 

niho le cinfo cu spusku lu mi tolvirnu cinfo gihe terpa ro da .i
mi do pu klama te zuhe lo nu cpedu lo nu do dunda lo kamvirnu mi jahe lo nu mi kahe binxo lo noltru be lo danlu beho noi lo remna mi te cmene lihu 

niho lu dahi mi muhi ma dunda lo kamvirnu do sei la .oz. cu te preti lihu 

niho lu kihu lo nu ge lo ro te makfa cu se balrai do gi do poho vlipa lo ka curmi lo mi se cpedu sei le cinfo cu spusku lihu 

niho lo bolci be lo fagri cu zeha tsali jelca .i
je lo voksa cu cusku lu ko jetnyjarco fi mi fe lo duhu le palci termakfyfetsi cu morsi .i
ca lo nu do gohi kei mi dunda lo kamvirnu do .i
kuhi zeha lo nu le termakfyfetsi cu jmive kei do na kahe na stodi lo ka tolvirnu lihu 

niho le cinfo cu fengu lo dihu nunsku gihe kuhi na kahe spusku da .i
je zeha lo nu cy cu sanli fau lo nu smaji catlu lo bolci be lo fagri kei kei by tai carmi glare binxo jahe lo nu cy cu carna gihe bajra cliva lo kumfa .i
cy gleki lo nu lo cy. pendo cu denpa cy kei gihe jungau py fo lo xlatce nu tavla le te makfa 

niho lu .ei miho ca mo sei la .dorotis. cu badri retsku lihu 

niho lu ro pa mei lo kahe se zukte be miho fa lo ka klama lo gugde be la .uinkis. gihe sisku le palci termakfyfetsi gihe daspo ri lihu 

niho lu kuhi mo vaho lo nu na kakne sei lo nixli cu cusku lihu 

niho lu vaho ku mi ba no roi virnu sei le cinfo cu xusra lihu 

niho lu siha mi ba no roi se besna sei le cpitepygau cu jmina lihu 

niho lu siha mi ba no roi se risna sei le tinci mudypre cu cusku lihu 

niho lu siha mi ba no roi viska la poi fetfamti .em. .e la poi nakfamti .xenris. sei la .dorotis. fau lo nu coha klaku cu cusku lihu 

niho lu .ohi sai sei lo crino nixli cu krixa .i
lo se klaku ba farlu lo do crino ke silka pastu gihe selbarnygau py lihu 

niho se jahe lahe dihu la .dorotis. cu sudgau lo kanla gihe cusku lu ruha miho nitcu lo ka troci .i
kuhi mi birti lo duhu mi na djica lo nu catra da kei lo jiha sai nu zahu rehu viska la poi fetfamti .em. lihu 

niho lu mi do ba klakansa .i
kuhi mi dukse lo ka tolvirnu kei lo nu catra le termakfyfetsi sei le cinfo cu cusku lihu 

niho lu mi jiha ba klama sei le cpitepygau cu jdice .i
kuhi mi ba na mutce lo ka plixau do .i
mi tai bebna lihu 

niho lu mi na ponse lo risna poi lo termakfyfetsi ku jiha sai zohu keha kahe xrani ty sei le tinci mudypre cu te notci .i
kuhi vaho lo nu do klama cu klama fa mi jiha lihu 

niho kihu ku lo se bende cu jdice lo duhu coha litru ca lo bavlamji cerni .i
je le tinci mudypre cu kilgau lo ri katnymru se piho lo crino kilgaurokci gihe baho ctilypunji lo cidni .i
le cpitepygau cu culgau lo sevzi lo vifne sudysrasu .i
je la .dorotis. cu punji lo cnino cinta lo cy. kanla te zuhe lo nu cy. xagmau kakne lo ka viska .i
lo crino nixli noi mutce lo ka xendo cu culgau lo lanka be la .dorotis. lo jai xamgu be fai lo ka citka gihe lasna lo cmalu janbe lo cnebo be la .totos. lo crino dasri 

niho clira fa lo nu lo se bende cu klama lo ckana .i
je condi sipna cohu tuha lo dorgusni luhu noi ca keha se cikrinka lo nu lo crino nakyjipci poi xabju lo trixe bimselsru pe le noldinju cu krixa kei .e lo nu cmoni fa lo fetyjipci poi baho punji lo crino sovda 

niho niho pa re moho lo nu sisku le palci termakfyfetsi 

niho lo sonci pe lo crino zbikre cu klagidva paho lo klaji be fi le crinyjme tcadu cohu lo nu tolcliva lo kumfa poi le badypre pe lo vrogai cu xabju .i
lo dihu catni cu toltelgau lo vistci te zuhe lo nu xrugau vy lo barda tanxe kei gihe ba bo clite kargau lo vorme se vahu lo miho pendo 

niho lu ma dargu le palci termakfyfetsi pe le stici sei la .dorotis. cu retsku lihu 

niho lu no da dargu sei le badypre pe lo vrogai cu spusku .i
no da suho roi djica lo nu klama faha ku lihu 

niho lu vaho ku miha tahi ma kahe tolcri ty sei lo nixli cu te preti lihu 

niho lu ba frili sei lo nanmu cu spusku .i
kihu bo ty ca lo nu djuno lo duhu do zvati lo gugde pe la .uinkis. cu tolcri do gihe sefygau do lihu 

niho lu juho cuhi na gohi sei le cpitepygau cu cusku .i
kihu bo miha djica lo nu daspo ty lihu 

niho lu ua .i
lahe dihu frica sei le badypre pe lo vrogai cu cusku .i
no da pu suho roi daspo ty .i
se kihu bo liha mi pu jinvi lo duhu dahi ty do sefygau duhi lo nu noha ro lo drata .i
kuhi ko ckapyjundi .i
kihu bo ty cu palci gihe tsali gihe juho cuhi ba na curmi lo nu do daspo ty .i
ko stodi lo ka klama faha le stici ku noi lo solri cu galjdika buhu keha .i
se vaho bo do na kahe fliba lo nu tolcri ty lihu 

niho lo litru cu kirsku lo sonci gihe tolrinsa sy gihe selfarbinxo le stici fau lo nu cadzu lo foldi be lo ranti srasu noi fehe ruhi nai se barna lo xrulrxasteraka .e lo xrulnranunkulu .i
la .dorotis. cu zaho dasni lo melbi ke silka pastu poi pu dasnybinxo keha buhu lo noldinju .i
kuhi ca ku fau lo nu spaji dy kei dy facki lo duhu na zaho crino gihe kuhi curve blabi .i
lo jiha dasri pe ruhu lo cnebo be la .totos. cu cirko lo ka crino kei gihe ca blabi duhi tuha lo pastu pe la .dorotis. 

niho le crinyjme tcadu cu ba za darno mutce trixe .i
ca lo nu lo litru cu caho cramuvdu kei lo loldi cu fehe caho rufsu je cmana zenba .i
kihu bo zvati lo vi gugde pe le stici fa no cange .e no zdani .i
je lo loldi cu kunti lo se zbasu 

niho ca lo lercydonri lo solri cu glare te gusni lo flira .i
riha bo zvati fa no tricu poi kahe se vahu se ctino .i
jahe bo pu lo nicte la .dorotis. .e la .totos. .e le cinfo cu tatpi gihe vrebinxo lo srasu gihe coha sipna fau lo nu le mudypre .e le cpitepygau cu snura zgana 

niho le palci termakfyfetsi pe le stici cu se kanla lo pa poho mei .i
kuhi lo kanla cu vlipa duhi tuha lo darvistci gihe kakne lo ka viska ro da .i
jahe bo ty. fau lo nu zutse lo vorme pe lo ri bandydinju cu ruhu catlu gihe viska lo nu la .dorotis. cu sipna vreta fau lo nu lo ri pendo cu sruri .i
darno mutce .i
kuhi le palci termakfyfetsi cu fengu lo nu zvati lo ri gugde .i
jahe bo ty. bifcatke lo rijno siltci poi sruri dandu lo ri cnebo 

niho ba zi sai ku faha bajra te kaha ro farna fa lo gunma be lo barda labno .i
ro boi ly se tuple lo clani gihe se kanla lo palci gihe se denci lo kinli 

niho lu ko klama lo vu prenu sei le termakfyfetsi cu cusku gihe vilkatna py lo spisa lihu 

niho lu xu do na sefygau py do sei lo jatna be lo labno cu retsku lihu 

niho lu na gohi sei ty spuda .i
pa boi py marji lo tinci .i
pa boi py marji lo sudysrasu .i
pa boi py nixli .i
pa drata cu cinfo .i
no boi py kakne lo ka gunka .i
se kihu bo .eha do vilkatna py lo spisa lihu 

niho lu jehe dohu sei lo labno cu cusku lihu .i
ly toho bajra se rai lo ka sutra kei fau lo nu lo drata labno cu jersi 

niho zanfunca fa lo nu le cpitepygau .e le mudypre cu cikna prane gihe tirna lo nu lo labno cu caho klama 

niho lu lo ca nundamba cu me mi moi sei le mudypre cu cusku .i
se kihu bo ko mi trixe .i
mi ba penmi lo labno ca lo nu ly cu klama lihu 

niho my lebna lo voha katnymru noi voha pu gasnu lo nu keha kinli mutce .i
je ca lo nu lo jatna be lo labno cu klama kei le tinci mudypre cu sligau lo birka gihe katna vimcu lo stedu be lo labno lo xadni jahe lo nu ba zi sai mrobinxo .i
coha lo nu my cu kahe lafti lo katnymru kei lo drata labno cu klama .i
je ri jiha farlu gau lo kinli korbi be lo xarci pe le tinci mudypre .i
lo labno cu vo no mei .i
je vo no roi ku lo labno cu se catra .i
jahe bo ro mai lo ro morsi labno cu derxi vreta lo loldi .i
ba bo my cu lolpunji lo katnymru gihe tsebinxo reho le cpitepygau ku noi cusku lu pu xamgu nundamba doi pendo lihu 

niho lu lo re da cu denpa cohu lo nu la .dorotis. cu ciknybinxo ca lo bavlamji cerni .i
lo cmalu nixli cu terpa mutce ca lo nu viska lo barda derxi be lo kalsa labno .i
kuhi le mudypre cu jungau dy boi ro da .i
dy kirsku my lo nu nurgau kei gihe tsebinxo te zuhe lo nu cersai citka noi ba keha lo gunma cu zahu rehu coha litru lihu 

niho ca lo mintu cerni le palci termakfyfetsi cu klama lo vorme be fo lo bandydinju gihe catlu se piho lo pa kanla poi kakne lo ka viska lo darno .i
viska lo nu ro lo labno cu morsi lolvre .e lo nu lo fange cu zaho litru pagre lo voha gugde .i
lahe dihu gasnu lo nu ty cu fengu se mau lo purci kei jahe lo nu re roi bifcatke lo siltci 

niho ba zi ku lo barda gunma be lo cilce korvo cu voikla faha ty fiho se banzu lo nu lo tsani cu manku binxo 

niho le palci termakfyfetsi fi le nolraitru korvo cu cusku lu ko ba zi voikla lo fange .i
ko darxi fy lo xedja lo fy kanla gihe vilkatna fy lo spisa lihu 

niho lo cilre korvo cu voikla se kai lo ka barda gunma kei faha la .dorotis. .e lo ri pendo .i
ca lo nu lo cmalu nixli cu viska lo nu ky cu klama cu terpa 

niho kuhi le cpitepygau cu cusku lu lo ca nundamba cu me mi moi .i
se kihu bo ko vrebinxo neha mi .i
se vaho bo do ba na se xrani lihu 

niho muhi ku ro lo litru pohu nahe bo le cpitepygau cu vrebinxo lo loldi .i
je cy cu sanlybinxo gihe tengau lo birka .i
ca lo nu lo korvo cu viska cy kei ky terpa to tai lo nu lo vi cipni cu ro roi cohe lo cpitepygau toi gihe na darsi lo ka jbibinxo .i
kuhi le nolraitru korvo cu cusku 

niho lu ii nai tu tersetca nanmu .i
mi ba jgalyxedja ke tunta vimcu lo kanla be ny lihu 

niho le nolraitru korvo cu voikla faha le cpitepygau ku noi jairbinxo ky fo lo stedu gihe se torni lo cnebo cohu lo nu mrobinxo .i
je ba bo lo drata korvo cu faha voikla .i
je bo le cpitepygau cu se torni lo ra cnebo ku jiha .i
lo korvo cu vo no mei .i
je vo no roi ku le cpitepygau cu se torni lo cnebo .i
cohu bo ro mai ro boi ky cu reho morsi vreta .i
ba bo le cpitepygau fi lo ri pendo cu cpedu lo nu sanlybinxo .i
je zahu rehu diha litru 

niho le palci termakfyfetsi ca lo nu zahu rehu catlu lo bartu gihe viska lo nu ro lo korvo cu derxi cu binxo lo fengu mutce gihe ci roi bifcatke lo voha rijno siltci 

niho ba zi ku tirna lo banli bifce bo savru poi zvati lo vacri .i
je lo cinkygunma be lo xekri bifce cu vofli jbibinxo ty 

niho lu ko klama lo fange gihe kilrango catra ri sei le termakfyfetsi cu minde lihu .i
lo bifce cu carna gihe sutra vofli cohu lo nu jibni lo jai buhu cadzu be fai la .dorotis. .e lo ri pendo .i
kuhi le mudypre pu viska lo nu by. klama .i
je le cpitepygau pu jdice lo ka zukte ma kau 

niho lu ko tolsetca lo mi sudysrasu gihe pejgau sy lo cmalu nixli .e lo gerku .e le cinfo sei fi le mudypre cu cusku .i
se vaho bo lo bifce na kahe kilrangytunta lihu .i
le mudypre cu zukte lahe dihu .i
je la .dorotis. cu vrebinxo lo jibni be le cinfo gihe jgari la .totos. lo birka fau lo nu lo sudysrasu cu mulno gacri 

niho lo bifce cu klama gihe tolcri no nahe bo le cpitepygau ku poi kahe se kilrangytunta .i
se muhi bo voikla faha cy gihe lifri lo ka lo kilrango be cehu cu porpi riha tuha lo tinci se cau lo nu jaha ruhe jiha sai crogau le mudypre .i
je kihu lo duhu lo bifce ca lo nu lo kilrango cu baho porpi kei na kahe jmive kei lahe dihu fanmo lo xekri bifce .i
je by. rotsu senta cpana le mudypre tai tuha lo cmalu derxi be lo tolrufsu kolme .i
ba bo la .dorotis. .e le cinfo cu sanlybinxo .i
je lo nixli cu sidju le tinci mudypre lo nu xrugau lo sudysrasu lo nenri be le cpitepygau cohu lo nu cy cu cnici duhi lo nu noha ca lo purci .i
jahe bo lo ro da cu zahu rehu coha litru 

niho le palci termakfyfetsi cu tai fengu ca lo nu viska lo nu lo ri xekri bifce cu se derxi lo cmalu tai tuha lo kolme kei kei jahe lo nu jalgau lo jamfu lo loldi gihe lacpu lo kerfa gihe danre lo denci .i
je ba bo klacpe lo pa re mei be lo selfu noi me la .uinkis. kuho gihe dunda lo kilgrana sy fau lo nu minde sy lo nu klama lo fange gihe daspo fy 

niho la .uinkis. na virnu selnai gihe kuhi bilga lo te minde .i
se kihu bo cadzu cohu lo nu jibni la .dorotis .i
ba bo le cinfo cu cladu cmoni gihe bajra faha .u bu .i
je la uu .uinkis. cu tai terpa jahe lo nu toho bajra se rai lo ka sutra 

niho ca lo nu baho xruti lo bandydinju kei le palci termakfyfetsi cu sohi roi darxi .u bu lo dasri gihe xruminde .u bu lo nu gunka kei gihe ba bo tsebinxo te zuhe lo nu pensi lo nu .ei ba mo kau .i
na kakne lo ka jimpe lo duhu se jahe ma kau ro lo se platu be fi lo nu daspo lo va fange cu pu zilfli .i
kuhi vlipa termakfyfetsi gihe palci cohe .i
je ba za bo jdice lo duhu ba mo kau 

niho zvati lo nenri be lo kajnytanxe fa lo solji mapku noi se sruri lo tabjme johu lo zirxunjme .i
lo bihu nai solji mapku cu vasru lo makfa .i
lo ponse be lo gohi cu ci roi kahe klacpe le selnalci smani ku noi tinbe ro lo se minde .i
kuhi no prenu kahe minde lo bihu nai cizra danlu zahu ci roi ku .i
pu baho re roi ku le palci termakfyfetsi cu pilno lo makfa pe le mapku .i
pu pa roi gohi ca lo nu sefygau la .uinkis. gihe bixygau lo sevzi lo ka turni lo gugde be .u bu .i
le selnalci smani pu sidju ty lahe dihu .i
re rehu gohi ca lo nu damba la noi banli .oz. gihe clivygau .o bu lo gugde pe le stici .i
le selnalci smani pu sidju ty lahe dihu jiha .i
ca lo pa poho se jmina ty kahe pilno lo bihu nai solji mapku .i
se muhi bo nahe djica lo nu caha gohi kei cohu lo nu ro lo drata se vlipa cu baho se pilno .i
kuhi ca fau lo nu lo tsali labno .e lo cilce korvo .e lo kinli bifce cu baho canci .e lo nu lo ro lo selfu cu baho se teplivgau le tolvirnu cinfo cu sajbinxo lo duhu ca pa poho mei fa lo tadji be lo nu daspo la .dorotis. .e lo ri pendo 

niho muhi lahe dihu le palci termakfyfetsi cu lebna le solji mapku lo kajnytanxe gihe punji my lo stedu .i
ba bo coha sanli lo zunle jamfu gihe masno lo ka cusku 

niho zoi lu. .ep pe pep pe kak ke .lu 

niho bavlamji fa lo nu coha sanli lo pritu jamfu gihe cusku lahe dihe

niho zoi lu. xil lo xol lo xel lo .lu .i
coha sanli lo jamfu re mei gihe cladu voksa krixa lahe dihe 

niho zoi lu. ziz zy zuz zy zik .lu 

niho ca ku lo makfa cu coha rinka .i
lo tsani cu manku zenba .i
je lo dizlo deskysna poi zvati lo vacri cu se tirna .i
sance fa lo nunvofli be lo sohi nalci beho .e lo cladu nu tavlysimxu gihe cmila .i
je lo solri cu coha te gusni lo tcini jahe lo nu kahe viska lo nu le palci termakfyfetsi cu se sruri lo gunma be lo smani noi ro keha se nalci lo banli je tsali re mei poi zvati lo birjanco 

niho pa boi sy noi bramau zei mutce lo drata cu simlu lo ka jatna sy .i
voikla lo jibni be le termakfyfetsi gihe cusku lu do baho klacpe miha ci rehu je ro rehu .i
do miha ma minde lihu 

niho lu ko klama lo fange poi zvati lo mi gugde kuho gihe daspo ro boi fy pohu nahe bo le cinfo sei le palci termakfyfetsi cu cusku .i
ko zvagau lo bihu nai danlu mi .i
muhi bo mi platu lo nu jitro cy tai tuha lo xirma gihe gasnu lo nu cy cu gunka lihu 

niho lu .ai lo do te minde cu se tinbe sei lo jatna cu cusku lihu .i
ba ku fau lo cladu nu tavla bacru kei je nu savru kei le selnalci smani cu toho voikla lo jai buhu cadzu be fai la .dorotis. .e lo ri pendo 

niho lo suho le smani cu jairbinxo le tinci mudypre gihe bevri my paho lo vacri cohu lo nu gapru lo gugde poi rotsu se gacri lo kinli rokci .i
buhu ku sy cu falcru le uu mudypre ku noi farlu veha lo barda lo rokci noi buhu keha my vreta fau lo nu tai se kevna je selxai vau jahe lo nu na kahe guha muvdu gi cmoni 

niho lo suho drata smani cu kavbu le cpitepygau .i
je se piho lo ra clani degji cu lacpu pi ro lo sudysrasu lo se dasni .e lo stedu .i
gasnu lo nu lo mapku .e lo cutci .e lo taxfu cu cmalu derxi kei gihe renro dy lo galrai jimca be lo rajycla tricu 

niho lo drata smani cu renro lo spisa be lo rotsu skori jahe lo nu sruri le cinfo kei gihe srugau sohi djine lo xadni .e lo stedu .e lo tuple vuho pe cy .i
jahe bo le cinfo na kahe guha batci gi sraku giha damba tai suho da .i
ba bo sy sy lafti cy gihe toho voikla tohe se cau cy lo noldinju pe le termakfyfetsi gehu noi buhu keha punji cy lo cmalu selsrustu poi lo galtu ke tirse bitmu cu sruri keha jahe lo nu no da kahe rivbi barkla 

niho kuhi la .dorotis. zohu sy sy na sai xrani dy .i
dy sanli fau lo nu zvati lo voha birka fa la .totos. kei .e lo nu zgana lo se badri dimna be lo voha pendo gihe jinvi lo duhu ba zi se lidnylamji fa voha .i
lo jatna be le selnalci smani cu voikla dy fau lo nu lo ri clani je se kerfa birka cu se tengau .e lo nu lo tohe melbi flira cu mabla cisma .i
kuhi jy viska lo barna be lo mebri be dy gihe klasti fau lo nu xanjarco jungau lo drata lo duhu .ei na pencu dy 

niho lu miho na darsi lo ka xrani lo vi cmalu nixli sei jy fi lo drata cu cusku .i
kihu bo ny se bandu le kamvlipa co vrude .i
je ri balmau le kamvlipa co palci .i
ro pa mei lo miha kahe se zukte fa lo ka bevri ny lo noldinju pe le palci termakfyfetsi gihe stacru lihu 

niho se jahe lahe dihu ralcyjundi joi toljursa lafti fa sy sy la .dorotis. fiho te jgari lo birka gihe sutra bevri dy paho lo vacri cohu lo nu tolcliva lo noldinju noi buhu keha punji dy lo serti pe lo crane vorme .i
ba bo lo jatna fi le termakfyfetsi cu cusku 

niho lu miha baho tinbe fi do fiho se jimte lo ni miha kakne .i
le tinci mudypre .e le cpitepygau cu baho se daspo .i
je le cinfo cu skojorne buhu lo do bimselsru .i
lo cmalu nixli zohu miha na darsi lo nu xrani ny .a lo gerku poi ny keha birka bevri .i
lo nu do vlipa lo ka jitro lo miha bende cu ca tolcfa .i
je do ba no roi zahu rehu viska miha lihu .i
ba ku ro le selnalci smani fau lo nu cmila je tavla je selsna mutce cu voikla faha nehi lo vacri gihe ba za bo cuhu se viska 

niho le palci termakfyfetsi cu se spaji gihe xanka vau ca lo nu viska lo barna be lo mebri ba la .dorotis. .i
kihu bo jeha djuno lo duhu ge nai le selnalci smani gi nai voha darsi lo ka crogau lo nixli tai suho da .i
faha niha catlu lo jamfu be la .dorotis. .i
je ca lo nu viska lo rijno cutci cu coha desku riha lo nu terpa .i
kihu bo ty. djuno lo duhu lo tsali makfa cu jinzi cy .i
ca lo cfari le termakfyfetsi cu se xlura fi lo ka bajra toho la .dorotis. .i
kuhi fasnu fa lo nu ty. catlu lo kanla be lo nixli gihe viskyganse lo duhu sampu mutce fa lo pruxysevzi poi trixe ky kei .e lo duhu lo cmalu nixli cu na djuno fi lo se manci kamvlipa poi le rijno cutci cu dunda ny .i
jahe bo le palci termakfyfetsi cu mipri cmila gihe pensi lu mi zaho kahe gasnu lo nu ny mi selfu .i
kihu bo ny na djuno lo duhu tahi ma kau pilno lo kamvlipa lihu .i
ba bo ty. jursa je rufsu cusku fi la .dorotis. 

niho lu ko klakansa mi .i
je ko tinbe ro da poi mi do keha minde .i
kihu bo vaho lo nu do na gohi kei mi ba tolcfagau do tai lo nu mi pu noha le tinci mudypre .e le cpitepygau lihu 

niho la .dorotis. cu jersi ty paho sohi lo melbi kumfa be fo lo vohe bandydinju cohu lo nu tolcliva lo jupkumfa noi buhu keha le termakfyfetsi cu minde dy lo ka lumci lo patxu gihe brulumci lo loldi gihe stogau lo fagri lo ka da cidja cehu 

niho la .dorotis. coha gunka co filseltro fau lo nu baho zuktydji lo ka gunka se rai lo ka kakne .i
muhi bo dy. gleki lo nu le palci termakfyfetsi pu zuktyjdi lo ka na catra dy 

niho fau lo nu la .dorotis. cu caho carmi gunka kei le termakfyfetsi cu pensi lo nu ri ba klama lo selsrustu gihe jitro le tolvirnu cinfo tai tuha lo xirma .i
dahi zdile ty to ty birti toi fa lo ka gasnu lo nu cy. lacpu lo ty. carce se kaha ro da poi ty djica lo nu ty. klama keha .i
kuhi ca lo nu ty. kargau lo vorme kei le cinfo cu cladu camcmo gihe tai tsali plipe ty jahe lo nu le termakfyfetsi cu terpa gihe barbajra gihe gasnu lo nu lo vorme cu diha ganlo 

niho lu vaho lo nu mi na kahe jitro do zohu sei le termakfyfetsi fi le cinfo cu cusku be fau lo nu tavla paho lo grana be lo vrogai sehu mi kahe djacaumrogau do .i
.ai do cohu lo nu do zukte lo mi se djica cu na citka da lihu 

niho ba lahe dihu ty bevri no cidja lo pinfu cinfo .i
kuhi ca ro djedi cu klama lo vrogai ca lo dormidju gihe retsku lu xu do bredi lo nu se jitro tai tuha lo xirma lihu 

niho le cinfo cu spusku lu na gohi .i
vaho lo nu do nerkla lo vi bimselsru kei mi do ba batci lihu 

niho krinu lo nu le cinfo cu na bilga lo ka zukte jai se djica be le termakfyfetsi kei kei fa lo nu ca ro nicte ca lo nu lo ninmu cu sipna kei la .dorotis. cu bevri lo cidja cy lo kajnytanxe .i
dihi ku ba lo nu cy. citka kei cy. vrebinxo lo cy. ckana be lo sudysrasu .i
je la .dorotis. cu vrebinxo lo jibni be cy. gihe punji lo stedu be dy. lo cy. ranti je rotsu cnebykre .i
je ca bo lo re mei cu caho casnu lo ri raktu selfri gihe troci lo ka platu tuha da poi tadji lo nu rivbi .i
kuhi lo re mei na snada lo ka facki fi lo tadji be lo nu barkla lo noldinju .i
kihu bo ri ro roi se bandu la poi pelxu .uinkis. noi selfu le palci termakfyfetsi gihe dukse lo ka terpa ty kei lo ka na zukte lo te minde be .u bu bei ty 

niho lo nixli cu bilga lo ka carmi gunka zeha lo donri .i
je sohi roi ku le termakfyfetsi cu capnupre lo nu darxi ny lo tolcitno santa poi ro roi xance bevri keha .i
kuhi jehu ty nahe darsi lo nu darxi la .dorotis. kei kihu tuha lo barna be lo mebri .i
lo verba cu na djuno lahe dihu gihe jai ni vy. terpa lo dimna me vy .e la .totos. moi kei fa li ro .i
pa roi ku le termakfyfetsi cu darxi la .totos. se piho lo ty. santa .i
je lo virnu ke cmalu gerku cu vofli plipe ty gihe venfu fo lo ka batci lo tuple be ty .i
le termakfyfetsi zohu na blucri fa lo mokca poi se batci .i
kihu bo ty cu tai palci jahe lo nu lo ciblu be nehi ty pu za lo nanca be li sohi baho sudbinxo 

niho lo nunjmive pe la .dorotis. cu se badri mutce binxo ca lo nu dy cu coha jimpe lo duhu lo nu xruti la .kanzas. juhe la poi fetfamti .em. cu nadmau ro lo purci .i
suho roi ku la .dorotis. cu klaku zeha lo cacra be li sohi fau lo nu la .totos. cu zutse reho lo jamfu be dy gihe catlu lo flira be dy fau lo nu pante tonga ke klaku cmoni te zuhe lo nu jarco lo ka kecti lo cmalu jitro be ty .i
la .totos. cu nohe se vajni lo duhu ty zvati la .kanzas. ji kau lo gugde pa la .oz. kei vaho lo nu la .dorotis. cu kansa ty .i
kuhi ty djuno lo duhu lo cmalu nixli cu tolgei .i
je lahe dihu se jalge lo nu tolgei fa ty jiha 

niho le palci termakfyfetsi cu mutce lo ka djica lo nu ponse le rijno cutci ku noi lo nixli cu ro roi dasni .i
lo bifce .e lo korvo .e lo labno vuho pe ty cu derxi vreta gihe sudbinxo .i
je ty cu baho xaksu pi ro lo makfa pe le solji mapku .i
kuhi vaho lo nu dahi snada lo ka cpacu le rijno cutci kei kei cy dunda lo ka ty vlipa poi zmadu keha pe ro lo drata dacti poi pu cirko .i
ty jundi catlu la .dorotis. te zuhe lo nu facki lo duhu xu kau dy boi suho roi toldasnybinxo lo cutci kei fau lo nu jinvi lo duhu dahi ty kakne lo ka zerlebna cy .i
kuhi lo verba cu tai jgira tuha lo melbi cutci jahe lo nu vy toldasnybinxo cy ca no da pohu nahe bo lo nicte noi ca keha vy jirlitru vy .i
le termakfyfetsi cu dukse lo ka terpa lo manku kei lo nu darsi lo nu nerkla lo kumfa pe la .dorotis. ca lo nicte te zuhe lo nu lebna lo cutci .i
je lo ni ty cu terpa tuha lo djacu cu zmadu lo ni ty cu terpa lo manku .i
se kihu bo ty cu no roi klama lo jibni ca lo nu la .dorotis. cu djacu jinru .i
jehu lo tolcitno me le termakfyfetsi cu no roi pencu lo djacu .i
je nai ty curmi lo nu lo djacu cu pencu ty tai suho da 

niho kuhi lo bihu nai palci danlu cu mutce lo ka mencre kei gihe ro mai te sidbo fi da poi juho ba se jalge lo nu voha cpacu lo jai se djica .i
punji lo tirse grana lo midju be lo jupkumfa loldi gihe ba bo gasnu se piho lo voha makfa larcu lo nu lo tirse cu nonseljvinu lo remna kanla .i
jahe bo la .dorotis. ca lo nu cadzu lo loldi cu snuti stapa lo grana kihu lo nu na kakne lo ka viska gy kei gihe farlu .i
na mutce lo ka se xrani .i
kuhi ca lo nu farlu kei pa le rijno cutci cu cohu jorne .i
je pu lo nu dy kahe cpacu cy kei le termakfyfetsi cu lebna cy gihe jongau cy lo cinla jamfu be lo ty. sevzi 

niho lo palci ninmu cu mutce lo ka gleki lo nu baho snada lo nu tcica .i
kihu bo zeha lo nu ponse pa lo cutci cu ponse lo xadba be lo makfa .i
je la .dorotis. na kahe pilno my tohe se vahu ty vaho lo jiha sai nu dahi dy djuno lo duhu tahi ma kau jaha caha cohe 

niho lo cmalu nixli fau lo nu viska lo nu baho cirko pa lo voha melbi cutci cu binxo lo fengu gihe cusku fi le termakfyfetsi fe lu ko xrugau lo mi cutci mi lihu 

niho lu mi ba na gohi sei le termakfyfetsi cu spuda .i
muhi bo cy ca me mi moi gihe nai me do moi lihu 

niho lu do palci maldanlu sei la .dorotis. cu krixa .i
do na se krali lo ka lebna lo cutci mi lihu 

niho lu .ai mi tohe kihu nai ralte sei le termakfyfetsi fau lo nu cmila faha dy cu cusku .i
je ca pa djedi mi cpacu lo jiha drata do lihu 

niho lahe dihu se jalge lo nu la .dorotis. cu tai fengu jahe lo nu lafti lo baktu be lo djacu beho poi vi zvati kuho gihe gasnu lo nu by toltisna gahu le termakfyfetsi jahe lo nu fy binxo lo ka fehe coha lo stedu fehe cohu lo jamfu cu cilmo 

niho ba zi sai ku lo palci ninmu cu cladu ke terpa krixa .i
je ba bo fau lo nu la .dorotis. cu manci catlu ny kei le termakfyfetsi coha ge cmazenba gi runta 

niho lu ko catlu lo nu do baho mo kau sei ty krixa .i
zi lo mentu mi ba runme lihu 

niho lu mi xenru mutce jaha ku sei la .dorotis. noi jehu terpa lo nu dahi nai le termakfyfetsi cu caho runme tai tuha lo bunre sakta cahu jeha bo lo kanla be dy cu cusku lihu 

niho lu xu do pu na djuno lo duhu lo djacu cu fanmo mi sei le termakfyfetsi cu pante je tolpacna tonga retsku lihu 

niho lu liha na gohi sei la .dorotis. cu spusku .i
dahi ma pu ve djuno lihu 

niho lu ba zi lo mentu be li suho mi mohu runme .i
je do poho ba ponse lo bandydinju .i
mi pu palci zeha lo mi nunjmive .i
kuhi mi pu no roi jinvi lo duhu lo cmalu nixli be muhu do cu suho roi kahe rumgau mi gihe tolcfagau lo mi palci nunzukte .i
.ohi mi coha cohe lihu 

niho fau tuha lo dihu valsi cu farlu lo loldi fa le termakfyfetsi ku poi bunre je runme be baho je nonseltai pesxu zihe noi preja lo jinsa tanbo pe lo jupkumfa loldi .i
la .dorotis. fau lo nu viska lo nu ty jaha baho runme jahe lo no da cu cpacu lo drata baktu be lo djacu gihe renro lo nenri lo tolcnici .i
ba bo brulumci catke paho lo vorme .i
ba lo nu lebna lo pa rijno cutci noi ro pa mei lo vilvimcu be fo lo tolcitno ninmu kuho la .dorotis. cu lumci cy se piho lo bukpu gihe seldasygau cy lo jamfu .i
ba ku dy fau lo nu ro mai zifre lo ka zukte lo se cuxna cu bajra barkla fi lo selsrustu te zuhe lo nu jungau le cinfo lo duhu le palci termakfyfetsi pe le stici cu baho tolcfa .e lo duhu lo re mei cu cohu pinfu buhu lo fange gugde 

niho niho pa ci moho lo nu nurgau 

niho le tolvirnu cinfo cu mutce lo ka se pluka lo ka junbinxo lo duhu le palci termakfyfetsi baho se rumgau se piho lo baktu be lo djacu .i
je la .dorotis. cu ba zi sai toltelgau lo vrogai pe lo pifkumfa pe cy gihe zifygau cy .i
lo re mei cu kansimxu lo ka nerkla lo bandydinju noi buhu keha pa moi lo se zukte be la .dorotis. fa lo ka klacpe ro la .uinkis. gihe jungau .u bu lo duhu .u bu cohu selfu 

niho carmi gleki fa la poi pelxu .uinkis. .i
kihu bo .u bu pu jai se gasnu fai lo ka nanca li sohi fa lo nu cehu carmi gunka se vahu le palci termakfyfetsi ku noi keha pu ro roi fartra .u bu lo ka kusru .i
.u bu jdice lo duhu lo ca se detri cu sladei ca je zehe kei gihe jai xaksu lo temci fai lo ka sorcti gihe dansu 

niho lu .ohe nai vaho lo nu lo miho pendo nohu le cpitepygau .e le tinci mudypre cu kansa miho zohu sei le cinfo cu cusku mi gleki mutce lihu 

niho lu ruha pei miho kahe nurgau lo re mei sei lo nixli cu xanka retsku lihu 

niho lu miho kahe troci sei le cinfo cu spusku lihu 

niho se jahe lahe dihu klacpe la poi pelxu .uinkis. gihe retsku fi .u bu fe lo se duhu xu kau .u bu djica lo ka sidju fi lo ka nurgau lo pendo .i
je la .uinkis. cu cusku lo se duhu dahi .u bu gleki lo ka zukte ro lo se kakne se vahu la .dorotis. noi pu gasnu lo nu .u bu cohu selfu .i
jahe bo dy cuxna suho la .uinkis. poi simlu fi dy fe lo ka traji lo ka djuno xo kau da .i
je lo ro da cu tolsti lo ka klama .i
litru ca lo ca djedi gihe litru zeha pi suho lo bavlamji djedi gihe klasti ca lo nu tolcliva lo jai buhu vreta be fai le tinci mudypre ku noi vreta co se daspo je korcu mutce .i
lo katnymru pe my cu zvajbi .i
kuhi lo balre cu furtirse .i
je lo batke cu porpi 

niho la .uinkis. cu toljursa lafti ty my se piho lo birka gihe xrubei ty my le pelxu bandydinju fau lo nu la .dorotis. cu klaku soho kakydirgo lo se viska betri pe lo dirba pendo kei .e lo nu le cinfo cu mutce lo ka kecti .i
ca lo nu lo ro da cu tolcliva le bandydinju kei la .dorotis. cu cusku fi la .uinkis. 

niho lu xu suho lo do se gugde cu tincyzba lihu 

niho lu gohi .i
suho miha certu mutce tincyzba sei .u bu fi dy jungau lihu 

niho lu jaho ko klagidva ty mi sei dy cusku lihu .i
ca lo nu lo tincyzba cu klama fau lo nu bevri ro lo tutci pe ty kei dy retsku lu xu do kakne lo ka vimcu lo kevna le tinci mudypre gihe krogau ri jahe lo nu diha drani se tarmi kei gihe jinjongau lo spofu pagbu lihu 

niho lo tincyzba cu mutce merli le mudypre gihe ba bo spusku lo se duhu ty jinvi lo duhu ty kakne lo ka cikre my jahe lo nu tcini duhi lo nu noha ca lo purci .i
jahe bo ty coha gunka buhu pa lo barda ke pelxu kumfa be lo bandydinju gihe gunka zeha lo ci donri johu lo vo nicte fau lo nu mrupli gihe tongau gihe krogau gihe jinjongau gihe spali gihe darxi vau lo tuple .e lo xadni .e lo stedu be le tinci mudypre cohu lo nu ca lo fanmo ge ty my sirji duhi lo nu pu noha gi lo cidni cu diha prane tolspofu .i
juho sohi da vabyficfoi ty my .i
kuhi lo tincyzba pu xamgu gunka .i
je le mudypre kihu lo nu ri na sezyjgi cu na sai se nabmi lo vabyficfoi 

niho ca lo nu ro mai my nerdzukla lo kumfa pe la .dorotis. gihe kirsku dy lo ka nurgau my .i
my tai gleki gihe jahe bo klaku lo gleki kakydirgo .i
je la .dorotis. cu bilga lo ka te zuhe lo nu lo cidni na furtirbinxo cu ralcyjundi vimcu ro lo kakydirgo lo flira .i
ca lo mintu lo dy. sevzi kakydirgo cu rotsu je sutra farlu riha lo nu gleki lo nu zahu rehu penmi lo slabu pendo .i
je lo vi kakydirgo cu na jai se nitcu fai lo ka vimcu .i
le cinfo zohu cy tai sohi roi satre lo kanla be cy. se piho lo jipno be lo rebla jahe lo nu binxo lo ka cilmo mutce kei .e lo nu cy. bilga lo ka bartu klama lo selsrustu gihe zvagau ry lo solgusni cohu lo nu sudbinxo 

niho lu .ohe nai vaho lo nu dahi miho diha tolcau le cpitepygau kei sei le tinci mudypre cu cusku be ca lo nu la .dorotis. baho mohu jungau my fo ro lo baho fasnu mi mutce lo ka gleki lihu 

niho lu miho bilga lo ka tolcri cy sei lo nixli cu cusku lihu 

niho se jahe lahe dihu ny cu klacpe la .uinkis. gihe cpedu lo ka sidju ny .i
lo ro mei cu cadzu zeha pi ro lo ca djedi suhi pi suho lo bavlamji .i
cohu bo tolcliva lo bihu nai galtu tricu poi le selnalci smani pu renro lo taxfu pe le cpitepygau lo jimca be keha 

niho galtu mutce tricu .i
je lo stani cu tai xutla jahe lo nu no da kahe cpare .i
kuhi le mudypre cu cusku lu mi ta ba katna .i
je ba bo miho kahe cpacu lo taxfu pe le cpitepygau lihu 

niho pu ca lo nu lo tincyzba cu caho gunka lo ka cikre lo du be le mudypre kei kei pa la poi drata .uinkis. noi slozba cu zbasu lo katnymru jaitci poi sligu lo solji kuho gihe maptygau fi lo katnymru pe la mudypre fe jy noi basti lo laldo ke spofu jaitci .i
suho drata cu spali lo balre cohu lo nu ro lo furtirse cu baho se vimcu .e lo nu camgusni tai tuha lo se spali rijno 

niho ca sai lo nu ty my mohu tavla kei le tinci mudypre cu tolsti lo ka katna .i
je ba za lo cmalu lo tricu cu farlu fau lo nu cladu savru noi ba keha lo taxfu pe le cpitepygau cu farlu fi lo jimca gihe gunro lo loldi 

niho la .dorotis. cu lafti ty gihe gasnu lo nu la .uinkis. cu xrugau bevri ty lo noldinju noi buhu keha ty tersetca lo zabna je jinsa sudysrasu .i
je ua zaha zvati fa le cpitepygau fau lo nu simsa lo purci tarmi gihe zahu rehu je zahu rehu kirsku fi lo ka nurgau cy 

niho ca ku fau lo nu refkansimxu kei la .dorotis. .e lo ri pendo cu xaksu lo soho gleki djedi buhu le pelxu bandydinju ku noi buhu keha tolcri ro da poi nitcu keha lo ka kufra 

niho kuhi ca pa lo djedi lo nixli cu pensi la poi fetfamti .em. gihe cusku lu miho nitcu lo ka xruti la .oz. gihe cpacu lo miho se nupre lihu 

niho lu gohi sei le mudypre cu cusku .i
uo mi ba cpacu lo mi risna lihu 

niho lu siha mi ba cpacu lo mi besna sei le cpitepygau cu gleki jmina lihu 

niho lu siha mi ba cpacu lo mi kamvirnu sei le cinfo cu pensi cusku lihu 

niho lu siha mi ba xruti la .kanzas. sei la .dorotis. cu krixa be fau lo nu jalsimgau lo xance .i
.ehe miho ca lo bavlamdei cu tolsti lo ka cohe faha le crinyjme tcadu lihu 

niho lahe dihu jai se jdice fai lo ka zukte .i
ca lo bavlamji djedi cu klacpe la .uinkis. gihe tolrinsa .u bu .i
la .uinkis. cu badri lo nu lo drata cu cliva .i
je .u bu pu binxo lo ka tai nelci le tinci mudypre kei jahe lo nu pikci ty my lo ka stali gihe turni .u bu .e le pelxu gugde pe le stici .i
la .uinkis. ca lo nu sajbinxo lo duhu lo drata cu djitsa lo ka cliva cu dunda ge la .totos. gi le cinfo pa solji djine .i
je fi la .dorotis. cu dunda fa .u bu lo melbi birjadni poi cpana fa lo tabjme .i
je fi le cpitepygau cu dunda lo solji jipno ke cadzu grana te zuhe lo nu fanta lo nu cy. farlu .i
je fi le tinci mudypre cu friti lo rijno ctilylante noi lo solji cu pagbu zihe poi lo dirba jemna cu cpana 

niho ro lo litru se vahu la .uinkis. cu cusku lo melbi .i
je lo ro mei cu xanjaisimxu cohu lo nu cortu lo birka 

niho la .dorotis. cu klama lo kajnytanxe pe le termakfyfetsi te zuhe lo nu clugau lo lanka lo cidja te zuhe tuha lo nunlitru .i
je ca ku dy viska lo solji mapku .i
dy. troci lo ka stedu dasni my kei gihe facki lo duhu prane mapti .i
dy na djuno suho da pe lo makfa pe le solji mapku .i
kuhi dy. viska lo nu my. melbi .i
jahe bo dy. zuktyjdi lo ka dasni my gihe bevri lo solmapku fau lo nu ri nenri lo lanka pe dy 

niho ba ku fau lo nu bredi tuha lo nunlitru kei lo ro mei cu tolsti tuha le crinyjme tcadu .i
je la .uinkis. cu ci roi tolrinsa gihe cusku sohi jai te xendo poi lo gohi kahe pensi keha ca lo nu litru 

niho niho pa vo moho le selnalci smani 

niho juho do morji lo duhu zasti fa no klaji to je nai jiha sai lo cadzu pluta toi buhu lo bandydinju pe le palci termakfyfetsi gehu bihi le crinyjme tcadu .i
ca lo nu lo vo litru cu caho klama co sisku le termakfyfetsi kei ty cu viska lo nu ly cu klama kei gihe jahe bo minde fi le selnalci smani fe lo ka klama gihe zvagau ly boi ty .i
fi ly nadmau zei mutce fa lo ka facki lo duhu ve kaha ma kau xrukla pagre lo barda foldi be lo matnyxrula johu lo pelxu sparbeli kei kei lo ka se bevri .i
ly djuno liha lo duhu bilga lo ka sirji klama lo stuna faha lo galzenba solri .i
je ly tolsti fau lo nu klama lo drani farna .i
kuhi ca lo dormidju ca lo nu lo solri cu gapru lo stedu be ly kei ly na djuno lo duhu ma kau fahu ma kau stuna fahu stici .i
je lahe dihu krinu lo nu farcri buhu lo barda foldi .i
kuhi ly stodi lo ka cadzu .i
je ca lo nicte lo lunra cu tolcanci gihe carmi te gusni .i
jahe bo ly zukte vrebinxo lo jbini be lo titla se panci ke pelxu xrula gihe condi sipna cohu lo cerni .i
sahe gohi fa ro boi ly pohu nahe bo le cpitepygau .a le tinci mudypre 

niho ca lo bavlamji cerni lo solri cu trixe lo dilnu .i
kuhi coha klama tai lo nu mutce lo ka birti lo duhu klama faha ma kau 

niho lu vaho lo nu lo jai veha cadzu cu banzu zohu sei la .dorotis. cu cusku sehu juho miho ca da tolcliva suho stuzi lihu 

niho kuhi soho djedi cu prubinxo .i
je lo bihu nai litru cu zaho viska no da poi crane ly gihe na me lo camxunre foldi .i
le cpitepygau cu coha fegmlibacru milxe 

niho lu juho miho baho malkla sei cy cusku .i
je vaho lo nu na ku lo ni clira fa lo nu miho tolcliva le crinyjme tcadu cu banzu kei mi ba no roi cpacu lo mi besna lihu 

niho lu siha na ku mi lo mi risna sei le tinci mudypre cu xusra cusku .i
baha mi jaha ruhe kahe denpa lo nu penmi la .oz. .i
je juho ruhe do mi tugni lo duhu clani mutce nu litru lihu 

niho lu .oi sei le tolvirnu cinfo cu patcmo cusku be fau lo nu pa roi crocmo .i
mi na virnu fiho se banzu lo nu zehe cadzu se cau lo nu tolcliva bahe suho da lihu 

niho ca ku la .dorotis. cu cirko lo ka pacna .i
dy tsebinxo lo srasu gihe catlu lo ra kansa .i
je ky cu tsebinxo gihe catlu dy .i
je la .totos. cu cinmo lo ka pa rehu lo ri nunjmive cu dukse lo ka tatpi kei lo nu jersi lo toldi poi ca vofli lampagre lo voha stedu .i
jahe bo ty cu bargau lo tanxe gihe gervasxu gihe catlu la .dorotis. tai lo nu djica lo nu retsku fi dy fe lo duhu .ei lo ro da ca zukte ma kau 

niho lu dahi miho klacpe lo tumsmacu sei dy stidi .i
laha ty kakne lo ka jungau miho lo duhu ma kau pluta le crinyjme tcadu lihu 

niho lu juho sai kakne sei le cpitepygau cu krixa .i
kihu ma miho na pensi lahe dihu pu ku lihu 

niho la .dorotis. cu bifcatke lo cmalu siltcu poi dy. pu ro roi dasni fau lo nu dandu lo cnebo kei coha lo nu le noltruninmu be le smacu pu dunda sy. boi dy. .i
ba zi lo mentu be li soho cu tirna lo tapsatre be tuha lo cmalu jamfu .i
je sohi lo cmalu ke grusi smacu cu bajra jbibinxo dy .i
me lo gohi fa lo du be le noltruninmu ku noi torbratonga ke cmalu voksa retsku 

niho lu dahi mi sidju lo mi pendo tahi ma lihu 

niho lu miha pu malkla sei la .dorotis. cu cusku .i
xu do kakne lo ka jungau miha lo duhu ma kau stuzi le crinyjme tcadu lihu 

niho lu juho sei le noltruninmu cu spusku .i
kuhi darno milxe .i
kihu bo do pu zeha lo mulno cu se trixe ry ty lihu .i
my cu sajbinxo le solji mapku ku pe la .dorotis. gihe cusku lu muhi ma na ku do pilno lo makfa pe le mapku gihe klacpe le selnalci smani .i
dahi sy sy do bevri le tcadu pe la .oz. zeha lo cacra be li mehi pa lihu 

niho lu mi pu na djuno lo duhu makfa sei la .dorotis. fau lo nu se spaji cu spusku .i
makfa rinka ma lihu 

niho lu se ciska fi lo nenri be le solji mapku sei le noltruninmu be le smacu cu spusku .i
kuhi vaho lo nu do ba klacpe le selnalci smani kei miha nitcu lo nu toho bajra .i
muhi bo sy sy kusru mutce gihe jinvi lo duhu zdile fa lo nu kusru miha lihu 

niho lu xu sy mi na ba crogau sei lo nixli cu xanka retsku lihu 

niho lu na gohi .i
sy bilga lo ka tinbe fi lo dasni be le mapku .i
coho lihu .i
ny cu toho klama co nalselviska binxo fau lo nu ro lo smacu cu jersi 

niho la .dorotis. cu catlu lo nenri be le solji mapku gihe viska lo sohu valsi poi se ciska fi lo nenri korbi .i
 lu ti sei dy pensi cu ruha makfa rinka valsi lihu .i
muhi ku dy. ralcyjundi tcidu lo ctuselsku gihe punji le mapku lo stedu be dy. 

niho zoi lu. .ep pe pep pe kak ke .lu sei dy fau lo nu sanli lo zunle jamfu cu cusku 

niho lu do ma pu cusku sei le cpitepygau ku noi na djuno lo duhu dy mo kau cu retsku lihu 

niho zoi lu. xil lo xol lo xel lo .lu sei la .dorotis. fau lo nu ca lo ca krefu cu sanli lo pritu jamfu cu diha cohe 

niho lu coi sei le tinci mudypre cu smacni spuda lihu 

niho zoi lu ziz zy zuz zy zik .lu sei la .dorotis. noi ca sanli lo re jamfu cu cusku .i
lahe dihu se fanmo lo makfa selsku .i
tirna lo cladu nuntavla je nu nalci muvdu kei fau lo nu lo bende be le selnalci smani cu faha gahu voikla lo drata 

niho le nolraitru cu dizlo krobinxo cahu la .dorotis. gihe retsku lu do miha ma minde lihu 

niho lu miha djica lo ka klama le crinyjme tcadu kei sei lo verba cu cusku gihe farcri lihu 

niho lu miha doho ba bevri sei le nolraitru cu spusku lihu .i
ca sai lo nu ny cu mohu tavla kei lo smani cu jairbinxo la .dorotis. lo birka gihe toho vofli tohe se cau dy .i
lo drata cu lebna le cpitepygau .e le mudypre .e le cinfo .i
je lo pa cmalu me le smani cu jairbinxo la .totos. gihe vofli jersi lo drata vau tohe kihu nai lo nu lo gerku cu mutce lo ka troci lo ka batci cy 

niho le cpitepygau .e le tinci mudypre ca lo cfari cu tcemli lo ka terpa .i
kihu bo morji lo lihi le selnalci smani pu xlali fartra voha .i
kuhi lo gohi cu ganse lo duhu na djica lo nu xrani kei gihe jahe bo gleki mutce tsekla paho lo vacri gihe pukfri lo ka catlu lo melbi purdi .e lo melbi ricfoi vuho poi darno cnita 

niho la .dorotis. cu kufra lo ka tsekla buhu lo jbini be lo re me lo brarai be le smani beho noi pa keha me le nolraitru .i
sy pu zbasu lo stizu lo xance be sy. gihe ralcyjundi lo ka na crogau dy 

niho lu kihu ma doho bilga lo ka tinbe fi lo makfa pe le solji mapku sei dy retsku lihu 

niho lu clani lisri sei le nolraitru fau lo nu nalci cmila cu spusku .i
kuhi mi kihu lo nu maha puho zehu litru cu .ai jai xaksu lo temci fai lo ka lisysku lahe dihu to vaho lo nu do djica toi lihu 

niho lu dahi mi ba gleki lo ka tirna sei dy spusku lihu 

niho lu 

niho pu zu ku sei lo jatna cu coha tavla miha zifre prenu gihe gleki xabju lo barda ricfoi fau lo nu miha voikla lo pa tricu lo drata gihe citka lo narge .e lo grute gihe zukte fi lo se djica be miha se cau lo nu da selselfu miha .i
juho cuhi suho miha suho roi dukse lo ka raktytra kei fau lo nu faha niha vofli te zuhe lo nu lacpu lo rebla be lo danlu poi na se nalci kei .e lo nu jersi lo cipni .e lo nu renro lo narge lo prenu poi cadzu nehi lo ricfoi .i
kuhi miha nonselraktu gihe gleki gihe mulno lo ka selzdi kei gihe selpluka ro mentu pe lo djedi .i
lahe dihu cabyseltei lo nanca be li sohi gihe seltei lo barda lo nu la .oz. cu barkla lo dilnu te zuhe lo nu turni lo vi gugde 

niho pu zu vi ku xabju lo darno berti fa lo melbi noltrutixnu noi keha ke jiha vlipa te makfa .i
ro lo ri makfa cu se pilno fi lo ka sidju lo prenu .i
je ra no roi jai se djuno fai lo ka xrani da poi vrude .i
cmene ra fa zo .geilet. .i
xabju lo melbi noldinju poi zilzba lo barda bliku be lo zirxunjme .i
ro da prami gy .i
kuhi traji lo ka gy. badri cehu kei fa lo nu gy. kihu lo nu ro lo nanmu cu dukse lo ka bebna gihe tolmle kei lo ka gletu lo ninmu poi tai melbi gihe tai prije cu na kakne lo ka tolcri suho da poi gy. keha kahe prami .i
ro mai kuhi gy. tolcri lo nanla poi keha melbi je nanmu je prije zmadu lo nancyzma be keha .i
la .geilet. cu jdice lo duhu gy. ca lo nu ny. makcynau cu gasnu lo nu ny. speni gy .i
jahe bo gy. zvagau ny lo gy. noldinju gihe pilno ro lo makfa se kakne lo ka gasnu lo nu ny. tsali gihe vrude gihe kukte jahe lo nu dahi no ninmu kahe djica lo zmadu .i
ca lo nu banro lo makcu kei la .kuuelalas. noi bihu cmene keha cu jai se jinvi fai lo ka xagrai je pijrai nanmu te rai lo ro se gugde .i
je lo ni ky. nanmu melbi cu tai barda jahe lo nu la .geilet. cu se dirba prami ky gihe sutryzukte lo ka gasnu lo nu ro da bredi tuha lo specfaritli 

niho lo mi rirpatfu cu nolraitru le selnalci smani ku noi xabju lo ricfoi poi jibni lo noldinju pe la .geilet. .i
je lo bihu nai tolcitno cu zmanei lo xamgu xamselsku lo xamgu vacysai .i
ca pa djedi zi pu lo specfaritli lo mi rirpatfu cu vofli litru fiho kansa lo bende .i
ca bo ry. viska lo nu la .kuuelalas. cu cadzu reho lo rirxe .i
ky dasni lo ricfu taxfu co xunblabi joi zirpu demsilka .i
je lo mi rirpatfu cu zukpei lo ka troci da .i
coha tuha lo valsi pe ry lo bende cu faha niha vofli gihe jairbinxo la .kuuelalas. gihe bevri ri lo birka cohu lo nu zvati lo gapru be lo midju be lo rirxe kei gihe falgau ky lo djacu 

niho lu ko limkla lo bartu doi pe mi xamgu nanmu sei lo mi rirpatfu cu krixa gihe facki lo duhu xu kau lo djacu cu jai rinka lo nu lo do taxfu cu se barna lihu .i
la .kuuelalas. cu dukse lo ka prije kei lo ka na limna .i
je lo nu ky. ricfu cu na sai se jalge lo nu ky. nahe vrude .i
ky. cmila ca lo nu tolcliva lo gapru be lo djacu kei gihe limkla lo rirxykoi .i
kuhi la .geilet. ca lo nu klama lo bartu juhe ky cu facki lo duhu ro lo silka .e ro lo demsilka pu se daspo lo rirxe 

niho lo noltrutixnu cu fengu .i
je ri djuno liha lo duhu ma kau pu gasnu .i
ny gasnu lo nu ro le selnalci smani cu zvati lo crane be ny .i
je ny. pa moi cusku lo se duhu djica lo nu lo nalci be sy sy cu se ciljonsimgau .e lo nu sy se fartra duhi lo nu sy pu noha la .kuuelalas. kei gihe se falgau fi lo rirxe .i
kuhi lo mi rirpatfu cu mutce lo ka pikci .i
kihu bo ry. djuno lo duhu le smani vaho lo nu lo nalci cu ciljonsimxu cu jaurvasmro nehi lo rirxe .i
je jiha la .kuuelalas. cu cusku da poi xendo sy .i
jahe bo la .geilet. cu ro mai curmi lo nu sy na se xrani kei lo nu ba ku le smani cu bilga lo ka ci roi tinbe lo se minde be lo dasni be le solji mapku .i
lo bihu nai mapku pu se zbasu te zuhe lo nu my. specfaritli seldunda fi la .kuuelalas. .i
je my jai se krici fai lo ka se jdima lo xadba be lo noltutra .i
liha lo mi rirpatfu .e ro lo drata smani cu ba zi sai tugni fi lo se bilga .i
je lahe dihu se jalge lo nu ro da poi ponse le solji mapku zohu miha ci roi selfu da .i
ju da mo kau lihu 

niho lu ma jalge tuha lo re mei sei la .dorotis. noi pu mutce lo ka se cinri lo lisri cu retsku lihu 

niho lu la .kuuelalas. kihu lo nu ri pa moi lo ponse be lo solji mapku sei le smani cu spusku cu pa moi lo minde be miha bei lo se djica be ky .i
ky kihu lo nu lo speni be ky cu na kakne lo ka jdari lo jvinu be miha cu klaminde miha ky noi zvati lo ricfoi kuho ba lo nu spebinxo kei gihe minde miha lo ka ro roi zvati da poi lo speni be ky na kahe viska suho le selnalci smani kei noi miha pu gleki lo ka tinbe keha kei kihu lo nu ro miha pu terpa sy 

niho lahe dihu ro mei lo miha se bilga cohu lo nu le solji mapku cu jai fasnu fai lo ka zvabinxo lo xance be le palci termakfyfetsi pe le stici ku noi gasnu lo nu miha sefygau la .uinkis. gihe ba bo clivygau lo du be la .oz. le gugde pe la stici .i
ca ku le solji mapku cu me do moi .i
je ci roi ku do se krali lo ka gasnu lo nu miha tinbe lo se djica be do lihu 

niho ca lo nu le smani nolraitru cu mohu lisysku kei la .dorotis. cu faha niha catlu gihe viska lo crino je gusycai bitmu pe le crinyjme tcadu ku noi crane .i
dy se spaji lo sutra nu vofli pe le smani gihe kuhi gleki lo nu lo nunlitru cu mulno .i
lo cizra danlu cu toljursa punji lo litru lo crane be lo balvro pe le tcadu .i
je le nolraitru cu dizlo krobinxo faha la .dorotis. gihe ba bo toho sutra vofli fau lo nu pi ro lo ri bende cu jersi 

niho lu xamgu nu tsekla sei lo cmalu nixli cu cusku lihu 

niho lu ie .i
jiha sutra tadji lo nu rivbi lo miho raktu sei le cinfo cu spusku .i
zanfunca mutce fa lo nu do pu lebna lo va se manci mapku lihu 

niho niho pa mu moho lo nu facki fi la .oz. nohu le tcetepygau 

niho lo vo litru cu cadzu klama lo barda vrogai pe le crinyjme tcadu gihe selsnagau lo janbe .i
ba lo nu sohi roi selsnagau cu se kargau lo mintu bandu be lo vrogai beho poi ly keha pu pa roi penmi 

niho lu ue sai .i
xu do baho xruti sei by fau lo nu se spaji cu retsku lihu 

niho lu xu do miha na viska sei le cpitepygau cu spusku lihu 

niho lu kuhi mi pu jinvi lo duhu do pu klama gihe vitke le palci termakfyfetsi pe le stici lihu 

niho lu miha ty pu jaha vitke sei le cpitepygau cu cusku lihu 

niho lu .i
je ty pu curmi lo nu do cliva xu sei lo nanmu cu manci retsku lihu 

niho lu ty pu na kahe fanta .i
kihu bo ty cu runme sei le cpitepygau cu ciksi lihu 

niho lu runme ue .i
lahe dihu xamgu nuzba jaha ku sei lo nanmu cu cusku .i ma ty pu rumgau lihu 

niho lu la .dorotis. cu gohi sei le cinfo cu junri cusku lihu 

niho lu ue sai sei lo nanmu cu krixa lihu .i
ny cu dizlo mutce krobinxo cahu dy .i
ba bo ny lo drata cu klagidva lo voha cmalu kumfa gihe stela jongau lo vistci lo kanla pe ro lo drata duhi lo nu ny cu noha ca lo prulamji .i
ba bo lo vo da pagre lo vorme be le crinyjme tcadu .i
ca lo nu lo prenu cu se jungau le badypre be lo vrogai lo duhu la .dorotis. pu rumgau le palci termakfyfetsi pe le stici kei kei ro boi py jmaji lo sruri be lo litru gihe jersi ly fau lo nu barda pregunma kei faha le noldinju pe la .oz. 

niho lo sonci pe lo crino zbikre cu zaho bandu sanli cahu lo vorme .i
kuhi sy ba zi nerklacru ly .i
je ly cu zahu rehu se penmi lo melbi ke crino nixli noi ba zi klagidva ro boi ly lo kumfa pe ly te zuhe lo nu ly cu kahe surla cohu lo nu la noi banli .oz. cu bredi lo nu se penmi ly 

niho lo sonci cu gasnu lo nu la .oz. cu ba zi se jungau fi lo nuzba poi duhu la .dorotis. .e lo drata litru pu xruti ba lo nu daspo le palci termakfyfetsi .i
kuhi la .oz. spuda fi no da .i
ly kanpe lo nu le banli te makfa cu ba zi cpagau ly .i
kuhi .o bu na cohe .i
ly te cusku no valsi pe la .oz. ca lo bavlamji djedi .a lo bavlamji .a lo bavlamji .i
lo nu denpa cu tatpyrinka gihe tolzdi .i
je ro mai ly binxo lo ka fengu lo duhu la .oz. ba lo nu .o bu gasnu lo nu ly. lifri lo nadytcini .e lo ka selfu cu tai xlali fartra ly .i
se kihu bo le cpitepygau cu ro mai cpedu fi lo crino nixli fe lo ka bevri fi la .oz. fe lo drata notci poi se duhu ly. vaho lo nu .o bu na ba zi sai curmi lo nu ly. nerkla gihe viska .o bu cu klaminde le selnalci smani gihe minde sy lo ka sidju ly kei gihe facki lo duhu xu kau .o bu gasnu lo se nupre .i
le te makfa ca lo nu te dunda lo bihu nai notci cu tai terpa jahe lo nu .o bu notcybenji fi ly fe lo se duhu .eha klama le nolstizu kumfa ca lo bavlamji cerni tihu li so pihe vo .i
.o bu pu pa roi penmi le selnalci smani buhu le gugde pe le stici .i
je .o bu na djica lo nu zahu rehu penmi 

niho lo vo litru cu lifri lo nunsipna claxu nicte fau lo nu ro da pensi lo seldunda poi la .oz. pu nupre lo nu dunda keha da .i
la .dorotis. pu sipnybinxo pa poho roi .i
je dy ca lahe dihu cu senva lo nu dy cu zvati la .kanzas. noi buhu keha la poi fetfamti .em. dy jungau lo duhu tai ma kau gleki lo nu lo .e bu cmalu nixli cu diha zdazva 

niho ca lo se tcika be li so ca lo bavlamji cerni lo crino se zbikre sonci cu klama ly .i
je ba za lo mentu be li vo lo ro da nerkla le nolstizu kumfa pe la .oz. 

niho liha ro boi ly kanpe lo nu viska la .oz. pe lo tarmi poi .o bu keha pu pa rehu se tarmi .i
je ro boi ly mutce lo ka se spaji kei ca lo nu ruhu catlu gihe viska no sai prenu poi nenri lo kumfa .i
stali lo jibni be lo vorme gihe simxu lo ka zmadu jibni .i
muhi bo lo nunsmaji pe lo kunti kumfa cu zmadu ro lo tarmi be la .oz. lo ka mabla 

niho caho ku lo vitke cu tirna lo salci tonga voksa noi simlu lo ka se krasi lo jibni be lo galraipau be lo barda kumfa zihe noi cusku 

niho lu mihe .oz. nohu le banli je tcetepygau .i
muhi ma do mi sisku lihu 

niho lo litru cu zahu rehu sisku catlu ro pagbu be lo kumfa .i
je ba bo la .dorotis. fau lo nu viska no prenu cu retsku lu do ma zvati lihu 

niho lu mi ro da zvati sei le voksa cu spusku .i
kuhi mi nonseljvinu lo kanla be lo fadni mrokakne .i
mi ca ba tsebinxo lo mi nolstizu te zuhe lo nu do mi kahe tavla lihu .i
jehu le voksa cu simlu lo ka ca se krasi lo nolstizu .i
se muhi bo lo drata cu cadzu faha ny .i
ca bo la .dorotis. cu cusku 

niho lu miha pu klama te zuhe lo nu do gasnu lo miha se nupre be do doi .oz. lihu 

niho lu ma se nupre sei la .oz. cu retsku lihu 

niho lu do pu nupre lo nu benji mi la .kanzas. ca lo nu le palci termakfyfetsi baho se daspo sei lo nixli cu cusku lihu 

niho lu jiha do pu nupre lo nu dunda lo besna mi sei le cpitepygau cu cusku lihu 

niho lu jiha do pu nupre lo nu dunda lo risna mi sei le tinci mudypre cu cusku lihu 

niho lu jiha do pu nupre lo nu dunda lo kamvirnu mi sei le tolvirnu cinfo cu cusku lihu 

niho lu xu le palci termakfyfetsi cu jaha baho se daspo sei le voksa cu retsku lihu .i
la .dorotis. cu te simlu fi vy fe lo ka desku milxe 

niho lu gohi sei dy spusku .i
mi ty pu rumgau se piho lo baktu be lo djacu lihu 

niho lu ue sai sei le voksa cu cusku .i
suksa mutce .i
.iha ko mi klama ca lo bavlamdei .i
kihu bo mi nitcu lo temci lo nu pensi lihu 

niho lu do baho kakne lo ka zehu pensi sei le tinci mudypre cu fengu cusku lihu 

niho lu .ai miha na denpa zeha lo se jmina djedi sei le cpitepygau cu cusku lihu 

niho lu do bilga lo ka gasnu lo do se nupre be fi miha sei la .dorotis. cu basna cusku lihu 

niho le cinfo cu jinvi lo duhu xamgu fa lo nu fepygau le te makfa .i
se muhi bo cy cu cmoni lo barda je cladu selcmo noi tai tsali je mabla kuho jahe lo nu la .totos. cu toho plipe fau lo nu terpa carmi kei gihe falgau lo seplybitmu poi zvati pa lo kojna .i
ca lo nu by farlu fau lo nu maxyvru kei kei lo ro da cu faha catlu .i
je ca lo bavlamji mokca ro lo ro da cu mulno lo ka manci .i
kihu bo viska lo nu zvati jeha bo lo mokca poi lo seplybitmu pu mipri keha kuho fa lo cmalu ke tolcitno nanmu noi sedykrecau zihe noi lo flira be keha cu se cinje zihe noi simlu lo ka dunli lo drata lo ka ma kau ni cehu se spaji .i
le tinci mudypre fau lo nu galgau lo ri katnymru cu bajra faha lo cmalu nanmu gihe krixa lu do du ma lihu 

niho lu mihe .oz. nohu le banli je tcetepygau sei lo cmalu nanmu cu desku voksa cusku .i
kuhi ko mi na darxi .i
.eho do na gohi .i
se vaho bo mi ba zukte ro lo do se djica lihu 

niho lo maha pendo cu catlu ny fau lo nu se spaji gihe xanka 

niho lu mi pu jinvi lo duhu la .oz. cu barda stedu sei la .dorotis. cu cusku lihu 

niho lu siha mi pu jinvi lo duhu la .oz. cu kukte ninmu sei le cpitepygau cu cusku lihu 

niho lu siha mi pu jinvi lo duhu la .oz. cu tcetepygau danlu sei le tinci mudypre cu cusku lihu 

niho lu siha mi pu jinvi lo duhu la .oz. cu bolci lo fagri sei le cinfo cu cusku lihu 

niho lu na gohi .i
ro do toldra sei lo cmalu nanmu cu ruble cusku .i
mi pu tcica lihu 

niho lu ue tcica sei la .dorotis. cu krixa .i
xu do na banli te makfa lihu 

niho lu .eho do smaji doi dirba sei .o bu cusku .i
ko na tai cladu cusku .i
se vaho nai bo lo drata do ba tirna .i
je mi ba se maldimna .i
.ei mi banli te makfa lihu 

niho lu xu do na gohi sei la .dorotis. cu retsku lihu 

niho lu na sai gohi doi dirba .i
sahu mi fadni prenu lihu 

niho lu do xlamau lo fadni sei le cpitepygau cu badri tonga cusku .i
do ticpre lihu 

niho lu ie sai sei lo cmalu nanmu fau lo nu termosysimgau lo xance tai lo nu lahe dihu ny pluka cu cusku .i
mi ticpre lihu 

niho lu kuhi lahe dihu xlatce sei le tinci mudypre cu cusku .i
tahi ma mi ba cpacu lo mi risna lihu 

niho lu siha mi gohi lo mi kamvirnu sei le cinfo cu retsku lihu 

niho lu siha mi gohi lo mi besna sei le cpitepygau fau lo nu vimcu lo se klaku lo kanla se piho lo kosta birtubnu cu cusku lihu 

niho lu doi pe mi dirba pendo sei la .oz. cu cusku mi fi do cpedu lo nu na casnu lo tai nalvai .i
ko pensi mi .e lo xlatce raktu poi nu mi te facki lihu 

niho lu xu no drata cu djuno lo duhu do ticpre sei la .dorotis. cu retsku lihu 

niho lu no da pohu nahe bo lo vo do joi mi cu djuno sei la .oz. cu spusku .i
mi pu tcica ro lo prenu zeha lo tai clani jahe lo nu mi pu jinvi lo duhu mi ba no roi te facki .i
pu barda se srera mi fa lo nu curmi lo nu do nerkla le nolstizu kumfa .i
tahe ku mi na viska lo jiha sai mi selfu .i
je se kihu bo sy cu jinvi lo duhu mi tcetepygau lihu 

niho lu kuhi mi na jimpe sei la .dorotis. cu se cfipu cusku .i
kihu ma mi do te jvinu lo barda stedu lihu 

niho lu mi pu tcica sei la .oz. cu spuda .i
.eho klama faha ta .i
se vaho bo mi fi do ba ciksi lihu 

niho .o bu gidva klama lo cmalu kumfa be tiha le nolstizu kumfa .i
je lo drata .o bu jersi .i
.o bu jarco lo pa kojna noi lo barda stedu noi zilzba lo sohi pelji senta gihe cohe lo ralci se finti ke cinta flira cu lolcpana 

niho lu ta zohu mi pu dadgau fi lo drudi lo skori sei la .oz. cu cusku .i
mi pu sanli tiha lo seplybitmu gihe lacpu lo cilta te zuhe lo nu gasnu lo nu lo kanla cu muvdu .e lo nu lo moklu cu kalri lihu 

niho lu kuhi lo voksa zohu mo sei la .dorotis. cu te preti lihu 

niho lu mi beftavla sei lo cmalu nanmu cu cusku .i
mi kakne lo ka renro lo sance pe lo mi voksa ro lo mi se djica stuzi .i
jahe bo do pu jinvi lo duhu lo voksa cu se sance lo stedu .i
ti drata se pilno mi lo nu tcica do lihu .i
.o bu fi le cpitepygau cu jarco lo taxfu .e lo firgai vuho poi .o bu keha pu dasni ca lo nu .o bu simlu lo ka kukte ninmu .i
je le tinci mudypre cu viska lo nu lo ri mabla danlu cu ckaji lo poho ka gunma lo sohi skapi poi se fenso zihe poi lo pinta mudri bo spisa cu sarji .i
lo bolci be lo fagri zohu lo jitfa te makfa pu dadgau by jiha lo drudi .i
jehu by bolci lo mapni .i
kuhi ca lo nu rincypunji lo ctile kei lo bolci cu tsali jenca 

niho lu jehu sei le cpitepygau cu cusku .ei do ckeji lo ka tai ticpre lihu 

niho lu mi cohe .i
juho mi jaha cohe sei lo cmalu nanmu cu xenru cusku .i
kuhi no drata mi pu kahe se zukte .i
.eho do tsebinxo .i
lo stizu cu sohi mei .i
mi fo do ba te se lisri lo me mi moi lihu 

niho se jahe lahe dihu tsebinxo gihe tinjundi zeha lo nu .o bu te lisri lo dihe lisri 

niho lu mi jbena fo la .omahas. lihu 

niho lu ue .i
na darno zei mutce la .kanzas. sei la .dorotis. cu krixa lihu 

niho lu gohi .i
kuhi darmau ti sei .o bu fau lo nu badri desygau lo stedu faha dy cu cusku .i
mi ca lo nu makcybinxo cu binxo lo betfybacru .i
je mi pu xamgu mutce se ctuca fi lo ka betfybacru kei fe lo banli balcre .i
ro da poi klesi loi cipni joi loi danlu zohu mi kakne lo ka monfukpygau da lihu .i
ca ku .o bu latcmo tai tuha lo citmlatu jahe lo nu la .totos. cu sirgau lo kerlo gihe catlu te zuhe lo nu viska lo nu my ma kau zvati kei kei ro da .i
 lu ba za lo temci sei la .oz. cu diha cohe mi binxo lo ka tatpi lahe dihu kei gihe binxo lo vartisyboi prenu lihu 

niho lu ri mo sei la .dorotis. cu retsku lihu 

niho lu prenu gihe galbinxo nehi lo vartisyboi ca lo tsirkuso djedi te zuhe lo nu lo remgunma cu jmaji .e lo nu ry. pleji fo lo ka viska lo tsirkuso se tigni sei .o bu ciksi lihu 

niho lu ua sei dy cusku .i
mi djuno lihu 

niho lu pu ku mi ca pa djedi cu galzenba nehi lo vartisyboi .i
je lo skori cu binxo lo ka se torni kei jahe lo nu mi na diha kahe dizlo .i
vy galzenba jahe lo nu gapru lo dilnu .i
tai darno jahe lo nu lo flecu be lo vacri cu janli vy gihe bevri vy veha lo minli be li sohi sohi .i
zeha lo donri ku joi lo nicte mi litru paho lo vacri .i
je ca lo cerni pe lo re moi be lo djedi mi ciknybinxo gihe viska lo nu lo vartisyboi cu fulta gahu lo fange je melbi gugde lihu 

niho lu vy masno zenba lo ka dizlo .i
je mi na sai se xrani .i
kuhi mi zvati lo midju be lo fange prenu noi ca lo nu keha viska lo nu mi klama fi lo dilnu cu jinvi lo duhu mi banli te makfa .i
liha mi curmi lo nu py. jinvi lahe dihu kei kihu lo nu py. terpa mi gihe nupre lo ka zukte ro da poi mi djica lo nu vy keha zukte lihu 

niho lu mi te zuhe sahu lo nu mi se zdile .e lo nu lo xamgu prenu cu tolcando cu pu minde py lo ka zbasu lo vi tcadu .e lo mi noldinju .i
je py djica je xamgu zukte ro lahe dihu .i
ba bo mi jinvi lo duhu mi lo gugde noi tai crino gihe tai melbi cu te cmene lu crinyjme tcadu lihu .i
je te zuhe lo nu lo cmene cu zmadu mapti kei mi punji lo crino vistci ro lo prenu jahe lo nu ro da poi se viska cu crino lihu 

niho lu kuhi xu vi na ku ro da crino sei la .dorotis. cu retsku lihu 

niho lu na zmadu suho drata tcadu sei la .oz. cu spusku .i
kuhi da ca lo nu da dasni lo crino vistci zohu liha ro da poi se viska de cu skari lo ka crino kei da .i
le crinyjme tcadu cu se zbasu pu za lo nanca be li sohi sai .i
kihu bo mi pu citno nanmu ca lo nu lo vartisyboi cu bevri mi ti .i
je mi nau tolcitno mutce nanmu .i
kuhi lo mi prenu baho zehu kanla dasni lo crino vistci jahe lo nu sohi boi py jinvi lo duhu jaha crinyjme tcadu .i
juho ry ty melbi stuzi gihe ricfu lo jemna .e lo kargu jinme .e ro xamgu poi se nitcu fi lo nu gleki .i
mi baho xendo lo prenu .i
je py. nelci mi .i
kuhi coha lo nu lo vi noldinju cu se zbasu kei mi gau mi nenri gihe viska no boi py lihu 

niho lu pa lo brarai be lo se terpa be mi cu nu cohe le termakfyfetsi .i
kihu bo tohe kihu nai gi mi na sai kakne suho makfa gi mi ba za facki lo duhu le termakfyfetsi cu jaha kakne lo se manci .i
ty vu vo mei .i
je ty. turni lo prenu poi xabju le berti fahu le snanu fahu le stuna fahu le stici .i
zanfunca fa lo nu le termakfyfetsi pe le berti fahu le snanu cu vrude .i
je mi pu djuno lo duhu lo re mei mi na xrani .i
kuhi le termakfyfetsi pe le stuna fahu le stici cu xlatce palci .i
je vaho lo nu dahi lo re mei pu na jinvi lo duhu mi zmadu lo du be ty lo ka vlipa cu juho pu daspo mi .i
dahi nai mi pu jmive zeha lo nanca be li sohi fau lo nu morsi terpa tuha ty .i
se kihu bo do kahe se xanri lo nu ma kau ni mi gleki ca lo nu mi junbinxo lo duhu lo zdani be do pu farlu le palci termakfyfetsi pe le stuna .i
mi pu ca lo nu do mi pu klama cu bredi lo ka vaho lo nu do catra lo drata termakfyfetsi cu nupre ro da .i
kuhi nau ku fau lo nu do baho rumgau ty zohu mi burna lo ka cusku lo se duhu mi na kakne lo ka gasnu lo se nupre lihu 

niho lu pehi do xlali mutce nanmu sei la .dorotis. cu cusku lihu 

niho lu ie nai doi pe mi dirba .i
jehu mi vrude mutce nanmu .i
kuhi mi tolcre mutce te makfa .i
mi bilga lo ka sranyjinvi lihu 

niho lu xu do na kakne lo ka dunda lo besna mi sei le cpitepygau cu retsku lihu 

niho lu do na nitcu by .i
do ca ro djedi cu cilre da .i
lo cifnu cu se besna .i
kuhi cy na djuno sohi da .i
lo nu lifri cu ro pa mei lo se jalge be lo nu djuno .i
je lo jai zeha zvati be lo terdi be fai do cu panra lo jai se lahu lifri be fai do lihu 

niho lu cumki fa lo nu ro lahe dihu jetnu sei le cpitepygau cu cusku .i
kuhi mi vaho lo nu na ku do dunda lo besna mi cu ba tolgei mutce lihu 

niho lo jitfa te makfa cu jundi catlu cy 

niho lu .y sei .o bu fau lo nu pantyvasxu cu cusku .i
mi nohe te makfa .i
kuhi vaho lo nu do ca lo bavlamdei cerni cu klama mi zohu mi ba setca lo besna lo do stedu .i
kuhi mi na kahe jungau do lo duhu tahi ma kau pilno by .i
do nitcu lo ka facki zuhe do poho lihu 

niho lu kihe do kihe do sei le cpitepygau cu krixa .i
mi ba facki fi lo tadji be lo nu pilno .i
ko na xanka lihu 

niho lu kuhi lo mi kamvirnu zohu mo sei le cinfo cu xanka retsku lihu 

niho lu lo ni do virnu cu barda .i
mi birti sei la .oz. cu spusku .i
ro se nitcu be do cu ka lacri lo sevzi .i
na zasti fa suho jmive poi nahe terpa ca lo nu penmi lo ckape .i
jetnu nu virnu kei fa lo nu farzukte lo ckape ca lo nu terpa .i
je lo ni do ckaji lo tai kamvirnu cu banzu lihu 

niho lu cumki fa lo nu gohi .i
kuhi mi tohe kihu nai terpa sei le cinfo cu cusku .i
mi vaho lo nu na ku do dunda lo klesi be lo kamvirnu beho poi gasnu lo nu tolmorji lo duhu terpa lihu 

niho lu .iha .i
mi ca lo bavlamdei cu dunda lo tai kamvirnu do sei la .oz. cu spuda lihu 

niho lu lo mi risna zohu mo sei le tinci mudypre cu retsku lihu 

niho lu .y ri zohu sei la .oz. cu spusku mi jinvi lo duhu do toldra lo ka djica tuha lo risna .i
ry tolgeigau sohe prenu .i
jaho do djuno .i
do se zanfunca lo nu do na se risna lihu 

niho lu juho lo duhu ma kau se jinvi cu manri sei le tinci mudypre cu cusku .i
mi zohu mi vaho lo nu do dunda lo risna mi cu ba jarfri ro lihi nalgei kei se cau lo nu pante lihu 

niho lu .iha sei la .oz. cu ruble spuda .i
ko klama mi ca lo bavlamdei .i
.ai do ba cpacu lo risna .i
mi pu zehu lo nanca be li sohi cu sezmlugau lo ka te makfa .i
se kihu .eha sehi mi ranjygau lahe dihu lo cmalu ziljmina lihu 

niho lu .i
je sei la .dorotis. cu cusku tahi ma mi xruti la .kanzas. lihu 

niho lu .ai mi pensi lahe dihu sei lo cmalu nanmu cu spusku .i
ko curmi lo nu mi pensi lo tcini zeha lo djedi be li re jihi ci .i
se vaho bo mi troci lo ka facki fi lo tadji be lo nu bevri do lo ragve be lo cantumla .i
zeha lo tersei doho se fartra .ai tai tuha lo vitke be mi .i
je zeha lo nu doho xabju le noldinju kei lo mi prenu cu selfu doho gihe tinbe ro lo se djica be doho .i
pa poho da zohu mi cpedu lo nu da se pleji fo lo nu mi sidju .i
do bilga lo ka na jungau suho da lo se mipri be mi beho noi duhu mi ticpre lihu 

niho lo ro mei cu tugni fi lo duhu ba jungau no da lo se cilre kei gihe xruti lo voha kumfa fau lo nu zancni .i
la .dorotis. jiha sai cu pacna fi li pi zahu no fe lo nu lahe lu banli je xlatce ticpre lihu noi dy tercme .o bu keha cu facki fi lo tadji be lo nu xrugau benji dy la .kanzas. .i
je dahi dy vaho lo nu .o bu jaha cohe cu bredi lo ka fraxu .o bu ro da 

niho niho pa xa moho lo makfa larcu pe le banli ticpre 

niho ca lo bavlamji cerni le cpitepygau cu cusku fi lo ri pendo 

niho lu ui sai mi klama la .oz. te zuhe lo nu ro mai cpacu lo mi besna .i
mi ca lo nu xruti cu dunli lo drata remna lihu 

niho lu mi pu ro roi nelci do poi do du sei la .dorotis. cu sampu cusku lihu 

niho lu do xendo fi lo nu nelci lo cpitepygau sei cy spusku .i
kuhi juho do ba jinvi lo xagmau mi ca lo nu do zgana lo xautce se pensi poi lo mi cnino besna cu cupra lihu .i
cusku zo coho se piho lo gleki voksa gihe klama lo nolstizu kumfa noi buhu keha darxi lo vrogai 

niho lu ko nerkla sei la .oz. cu cusku lihu 

niho le cpitepygau cu nerkla gihe tolcri lo cmalu nanmu poi zutse neha lo canko fau lo nu condi pensi 

niho lu mi klama te zuhe tuha lo mi besna sei le cpitepygau cu te notci be fau lo nu xanka milxe lihu 

niho lu jehe .iha .i
ko zutse lo va stizu pehu dohu sei la .oz. cu spusku .i
ko mi fraxu lo nu mi vimcu lo do stedu .i
kuhi mi nitcu lahe dihu lo nu setca lo do besna lo drani stuzi lihu 

niho lu na sai nabmi sei le cpitepygau cu cusku .i
do jaha sai jai se curmi fai lo nu vimcu lo mi stedu .i
vaho bo sy cu xagmau ca lo nu do baho jongau sy lihu 

niho se jahe lahe dihu lo te makfa cu tolylasna lo stedu gihe vimcu lo sudysrasu .i
je ba bo nerkla lo trixe kumfa gihe lebna lo gurni klani noi .o bu keha jmina lo mixre be lo sohi pijne joi lo sohi jesni .i
ca lo nu baho desygau lo mixre zohu .o bu tisygau lo galpau be lo stedu be le cpitepygau lo mixre gihe mulno setca lo sudysrasu lo ve vimcu canlu te zuhe lo nu lo besna cu zvasto 

niho ca lo nu baho lasna lo stedu be le cpitepygau lo xadni cu cusku fi cy fe lu coha lo cabna do banli remna .i
kihu bo mi baho dunda lo cnino je barda besna lihu 

niho le cpitepygau ge gleki gi jgira vau lo nu lo brarai se djica cu binxo lo fatci .i
je fau lo nu baho kirsku zei carmi la .oz. cu xruti lo voha pendo 

niho la .dorotis. cu kucli catlu cy .i
lo stedu be cy cu mutce lo ka se punli lo besna buhu lo galpau 

niho lu do ma cinmo sei dy te preti lihu 

niho lu mi cinmo lo ka prije jehu sei cy stace spusku .i
mi ca lo nu se slabu lo mi besna cu djuno ro da lihu 

niho lu kihu ma lo va jesni joi pijne cu bartu pagre fo lo do stedu sei le tinci mudypre cu retsku lihu 

niho lu lahe dihu jetnyjarco lo duhu ta kinli se menli sei le cinfo cu te notci lihu 

niho lu .ei mi klama la .oz. te zuhe lo nu te dunda lo mi risna sei le mudypre cu cusku lihu .i
my klama lo nolstizu kumfa gihe darxi lo vrogai 

niho lu ko nerkla sei la .oz. cu cusku lihu .i
le mudypre cu nerkla gihe cusku lu mi klama te zuhe tuha lo mi risna lihu 

niho lu xamgu sei lo cmalu nanmu cu spusku .i
kuhi sarcu fa lo nu mi katna lo do cutne kei lo nu mi kahe setca punji lo do risna lo drani .i
.aho do na ba cortu lihu 

niho lu .ohu sei le mudypre cu cusku .i
na ba ganse da lihu 

niho la .oz. cu bevri lo re mei be lo tinzba jinci gihe sraku lo zunle pagbu be lo cutne be le tinci mudypre jahe lo cmalu ke kurfa kunti .i
ba bo fau lo nu klama lo tanxe be lo dacru cu tolsetca lo melbi risna noi mulno marji lo silka gihe zilsetca lo komkatna pulce 

niho lu xu na melbi sei .o bu retsku lihu 

niho lu jaha gohi sei le mudypre noi mutce lo ka se pluka cu spusku .i
kuhi xu xendo risna lihu 

niho lu jaha sai gohi sei .o bu spuda lihu .i
.o bu setca lo risna lo cutne be le mudypre gihe selbasygau lo tinci kurfa fau lo nu cnici ranjinjongau ry lo jai buhu sraku 

niho lu uo sei .o bu cusku .i
do ca se risna da poi ro prenu cu jgira dahi tuha keha .i
mi xenru lo nu pu nitcu lo ka punji lo kurfa lo do cutne .i
kuhi jehu pu sarcu lihu 

niho lu na nabmi fa tuha lo kurfa sei le mudypre cu gleki basnysku .i
mi mutce lo ka ckire do kei gihe no roi tolmorji lo duhu ma kau ni do xendo lihu 

niho lu ko na tavla fi lahe dihu sei la .oz. cu spusku lihu .i
le tinci mudypre cu xruti lo ri pendo noi zandapsku ty my 

niho le cinfo cu klama lo nolstizu kumfa gihe darxi lo vrogai 

niho lu ko nerkla sei la .oz. cu cusku lihu 

niho lu mi klama te zuhe tuha lo mi ka virnu sei le cinfo fau lo nu nerkla lo kumfa cu noisku lihu 

niho lu jehe dohu sei lo cmalu nanmu cu spusku .i
mi ba lebna klama se vahu do lihu 

niho ny klama lo kajnytanxe gihe lebna fi lo galtu kajna lo kurfa ke crino botpi noi ny seltisygau lo se vasru be keha lo crino joi solji palta noi melbi ke sraku morna .i
le te makfa fau lo nu punji py lo crane be le tolvirnu cinfo ku noi sumne py tai lo nu na nelci cu cusku 

niho lu ko pinxe lihu 

niho lu ti mo sei le cinfo cu retsku lihu 

niho lu ti zohu sei .o bu spusku vaho lo nu nenri do cu ka virnu .i
liha do djuno lo duhu lo kamvirnu cu ro roi nenri lo prenu .i
jaho .ei ti nahe zilski lo ka kamvirnu kei cohu lo nu do baho tunlo voha .i
se kihu bo mi stidi lo ka pinxe se rai lo kamsutra lihu 

niho le cinfo cu denpa zehi no ziljmina gihe pinxe cohu lo nu lo palta cu kunti 

niho lu do ma cinmo ca ku sei la .oz. cu retsku lihu 

niho lu lo ka culno lo ka virnu sei le cinfo cu spuda lihu .i
cy gleki xruti lo ri pendo te zuhe lo nu jungau py fo lo ri zanfunca 

niho la .oz. fau lo nu no drata cu zvati cu cisma co pensi lo nu snada lo ka dunda le cpitepygau .e le tinci mudypre .e le cinfo jeha bo lo se djica se jinvi .i
 lu pau nai tahi ma mi sisti lo ka ticpre kei sei .o bu cusku vaho lo nu ro lo prenu cu djica lo nu mi gasnu lo fasnu poi ro da djuno lo duhu keha na cumki .i
pu frili fa lo ka gasnu lo nu le cpitepygau .e le cinfo .e le mudypre cu gleki .i
kihu bo ro lo ci mei pu se xanri lo nu mi kakne ro da .i
kuhi lo ka xrugau la .dorotis. la .kanzas. cu ba zmadu fi lo ka nandu .i
je mi birti lo duhu mi na djuno lo duhu tahi ma kau kahe gasnu lihu 

niho niho pa ze moho lo nu lo vartisyboi cu se galzencru 

niho zeha lo djedi be li ci la .dorotis cu se jungau fi no da la .oz .i
djedi co se badri lo cmalu nixli .i
kuhi ro lo ri pendo cu mutce lo ka gleki gihe se mansa .i
le cpitepygau cu jungau lo drata lo duhu lo melbi se pensi cu zvati lo stedu be cy .i
kuhi cy jungau no da lo duhu ma kau me lo se pensi .i
kihu bo djuno lo duhu no da pohu nahe bo cy kahe jimpe py .i
le tinci mudypre ca lo nu ruhu cadzu cu ganse lo nu lo ri risna cu ruhu muvdu nehi lo cutne .i
je my cu jungau la .dorotis. lo duhu my pu facki lo duhu ry xendo je toljursa zmadu lo risna poi my keha se risna ca lo nu my. marji lo rectu .i
le cinfo cu xusra lo duhu cy terpa no da pe lo terdi kei gihe dahi gleki lo nu penmi lo jenmi .a lo pa re mei be la noi tsali .kalidas. 

niho tai ku ro cmima be lo cmalu gunma beho pohu nahe bo la .dorotis. noi mutce lo ka djica lo nu xruti la .kanzas. cu se mansa 

niho ca lo vo moi be lo djedi jahe lo nu la .dorotis. cu banli gleki kei la .oz. cu cpedu lo nu dy klama .i
je ca lo nu dy. nerkla le nolstizu kumfa kei .o bu pluka rinsa dy 

niho lu ko tsebinxo doi dirba .i
pehi mi facki lo duhu ma kau tadji lo nu xrugau benji fi lo vi gugde 

niho lu pau se kaha la .kanzas. sei dy djicni retsku lihu 

niho lu .y mi na birti tuha la .kanzas. sei la .oz. cu cusku .i
kihu bo mi na te sidbo fi lo cmarai fe lo duhu ky faha ma kau crane .i
kuhi lo pa moi be lo do se bilga cu nu pagre lo cantumla .i
ba ku .ei frili fa lo ka zvafacki lo do zdani lihu 

niho lu tahi ma mi pagre lo cantumla sei dy te preti lihu 

niho lu mi do ba jungau lo duhu mi ma kau jinvi sei lo cmalu nanmu cu cusku .i
sahu nai ca lo nu mi klama lo vi gugde kei mi klama fu lo vartisyboi .i
do jiha pu klama paho lo vacri fau lo nu se bevri lo vilcarbrife .i
jaho mi krici lo duhu xagrai tadji lo nu zvabinxo lo ragve be lo kuntytumla kei fa lo nu pagre lo vacri .i
lo ka zbasu lo vilcarbrife cu dukse lo ka nandu kei lo ka cmima lo mi se vlipa .i
kuhi mi pu pensi lo tcini gihe krici lo duhu mi kakne lo ka zbasu lo vartisyboi lihu 

niho lu tahi ma sei la .dorotis. cu retsku lihu 

niho lu lo vartisyboi sei la .oz. cu cusku cu marji lo silka noi se gapci lo snipa te zuhe lo nu lo gacri na kahe barbinxo .i
buhu le mi noldinju sohi silka cu zvati .i
se kihu bo ba na nabmi fa lo nu zbasu lo vartisyboi .i
kuhi buhu pi ro lo vi gugde cu zvati fa no gapci pe te piho lo nu fulta gasnu lihu 

niho lu ga nai na fulta sei la .dorotis. cu piksku gi na plixau maha lihu 

niho lu jetnu sei la .oz. cu spusku .i
kuhi tadji fa lo drata noi nu clugau vy lo glare vacri .i
lo glare vacri na xagdunli lo gapci .i
kihu bo vaho lo nu lo vacri cu lenku binxo kei lo vartisyboi cu zvabinxo lo cantumla jahe lo nu miho farcri lihu 

niho lu ue zo miho sei lo nixli cu krixa .i
xu do klakansa mi lihu 

niho lu gohi liha sei la .oz. cu spusku .i
mi tatpi lo nu mi tai ticpre .i
vaho lo nu dahi mi barkla lo vi noldinju lo mi se gugde cu ba zi facki lo duhu mi na te makfa kei gihe ba bo fengu mi lo ka tcica gy .i
se kihu bo mi bilga lo ka stali lo nenri be lo vi kumfa zeha pi ro lo donri .i
je binxo lo ka se tatpi .i
dahi mi zmanei lo ka klama la .kanzas. fiho se kansa do gihe zahu rehu zvati lo tsirkuso lihu 

niho lu dahi mi gleki lo nu do mi kansa sei la .dorotis. cu cusku lihu 

niho lu kihe dohu sei .o bu spusku .i
ca ku vaho lo nu do ba sidju mi lo ka fenso lo silka zohu miho ba coha gunka tuha lo do vartisyboi lihu 

niho se jahe lahe dihu la .dorotis. cu lebna lo jesni .e lo cilta .i
je duhi lo nu la .oz. cu sutra katna lo dasri be lo silka lo drani tarmi kei lo nixli cu cnici fenso dy .i
pa mai lo dasri be lo carmi crino silka cu se punji .i
re mai lo dasri be lo manku crino cu se punji .i
ci mai lo dasri be lo crinyjme crino cu se punji .i
kihu bo la .oz. cu nelci lo nu zbasu lo vartisyboi poi skari lo vrici .i
ditcu fa lo djedi be li ci lo nu fenso ro lo dasri .i
kuhi ca lo nu mulno kei lo barda dakli be fi lo crino silka beho cu mitre li zahu re no .i
ba bo la .oz. cu punji fi lo nenri sefta fe lo cinla gacri co snipa te zuhe lo nu no vacri cu kahe pagre kei gihe ba bo noisku lo se duhu lo vartisyboi cu bredi 

niho lu kuhi sarcu fa tuha lo lanka poi kahe se marce keha sei .o bu cusku lihu .i
se jahe lahe dihu .o bu minde lo sonci pe lo crino zbikre lo ka jbibei lo barda ke taxfu lanka noi .o bu keha lasna lo loldi be lo vartisyboi lo sohi skori 

niho ca lo nu lo ro mei cu bredi kei la .oz. cu benji fi lo ri prenu fe lo notci noi se duhu .o bu ba vitke lo banli ke bruna te makfa poi xabju lo dilnu .i
lo nuzba cu sutra preja pi ro lo tcadu .i
je ro da klama te zuhe lo nu viska lo se manci jvinu 

niho la .oz. cu minde fi lo nu lo vartisyboi cu se barbei fi lo crane be le noldinju .i
je lo prenu cu kucli mutce catlu vy .i
le tinci mudypre pu katna cupra lo barda derxi be lo mudri .i
je ca ku ty my zbasu lo fagri my .i
je bo la .oz. cu jgari lo dziraipau be lo vartisyboi fau lo nu gapru lo fagri kei te zuhe lo nu lo glare gapci poi rahi galzenba cu se kavbu fi lo silka dakli .i
lo vartisyboi cu zenba lo ka plana kei gihe galzenba faha lo vacri cohu lo nu ro mai lo lanka ku poho cpana lo loldi .i
ba bo la .oz. cu nerbinxo lo lanka gihe cusku fi lo ro prenu se piho lo cladu voksa 

niho lu mi ca cliva te zuhe lo nu vitke .i
ca lo nu mi nalzva kei le cpitepygau cu turni do .i
mi do minde lo ka tinbe fi cy duhi lo nu do noha fi mi lihu 

niho ca lahe dihu lo vartisyboi cu carmi lacpu lo skori poi te jorne vy lo loldi .i
riha bo lo vacri poi nenri cu glare .i
je lahe dihu rinka lo nu lo vartisyboi cu mutce lo ka mleca lo bartu vacri lo ka linto kei jahe lo nu carmi lacpu te zuhe lo nu galzenba faha lo tsani 

niho lu ko ti klama doi .dorotis. sei le te makfa cu krixa .i
ko sutra .i
se vaho nai bo lo vartisyboi cu toho vofli lihu 

niho lu mi na kakne lo ka tolcri la .totos. suho da sei la .dorotis. noi na djica lo nu cliva lo ri cmalu gerku cu spuda lihu .i
la .totos. pu bajra se kaha lo midju be lo remgunma te zuhe lo nu gercmo faha lo citno mlatu .i
je ro mai la .dorotis. cu tolcri ty .i
dy lafti ty gihe bajra faha lo vartisyboi 

niho dy zvati ki vy vi lo nu sohu roi stapa .i
je la .oz. cu tengau lo xance te zuhe lo nu sidju dy lo ka nerkla lo lanka .i
ca bo sei zo .krak. se tirna lo skori cu porpi .i
je lo vartisyboi cu galzenba faha lo vacri se cau la .dorotis. 

niho lu ko xruti sei dy krixa .i
mi jiha djica lo nu mi klama lihu 

niho lu mi na kakne lo ka xruti doi dirba sei la .oz. nehi lo lanka cu lausku .i
coho lihu 

niho lu coho sei ro da krixa lihu .i
ro lo kanla cu se farna lo gapru poi nu le te makfa cu se marce lo lanka fau lo nu zenba ca ro mokca lo ka galtu lo tsani 

niho lahe dihu nu lo ro da ro rehu viska la .oz. nohu le se manci te makfa .i
kuhi cumki fa lo nu ri snura tolcliva la .omahas. gihe nau zvati ri .i
kuhi lo prenu cu prami morji fi la .oz. gihe simxu lo ka cusku 

niho lu la .oz. pu ro roi pendo miho .i
ri ca lo nu zvati cu zbasu se vahu maha lo vi melbi pe le crinyjme tcadu .i
je nau ku .o bu nalzva gihe pu gasnu lo nu le prije cpitepygau cu kansa maha lihu 

niho kuhi zeha lo djedi be li sohi lo ro da cu badri lo nu cirko le se manci te makfa kei gihe na kufra 

niho niho pa bi moho toho mohi nehu 

niho la .dorotis. cu badri lo nu fanmo fa lo nu dy cu pacna lo nu xruti la .kanzas .i
kuhi dy ca lo nu pensi ro lahe dihu cu gleki lo nu pu na galzenba nehi lo vartisyboi .i
je jiha dy badri lo nu baho cirko la .oz .i
je siha lo kansa be dy cu gohi 

niho le tinci mudypre cu jbibinxo dy gihe cusku 

niho lu jehu mi ga nai fliba lo nu badri tuha lo nanmu poi dunda lo mi melbi risna mi gi maltolckire .i
.ai mi zehi klaku fi lo nu la .oz. cu canci .i
.eho do xendo vimcu lo mi se klaku te zuhe lo nu mi na furtirse binxo lihu 

niho lu .au sei dy spuda lihu .i
ba zi lahe dihu bevri lo bukpu .i
ba bo le tinci mudypre cu klaku zeha lo mentu be li soho .i
je la .dorotis. cu ralci catlu lo se klaku gihe vimcu ky se piho lo bukpu .i
my ca lo nu baho mohu cohe cu xendo kirsku dy gihe mulno sabji lo ctile lo sevzi se piho lo jmeseljai ctile bo lante te zuhe lo nu rivbi lo nabmi 

niho le cpitepygau ca turni le crinyjme tcadu .i
je lo prenu tohe kihu nai lo nu cy na te makfa cu sinma cy .i
 lu sinma .i kihu bo sei py cusku buhu lo mulno munje cu zasti fa no drata tcadu poi se turni lo tersetca nanmu lihu .i
py duho py cu drani jinvi 

niho ca lo cerni be ba lo nu lo vartisyboi joi la .oz. cu galzenba zohu lo vo litru cu pensimxu le nolstizu kumfa gihe casnu lo cuntu .i
le cpitepygau cu zutse lo barda nolstizu .i
je lo drata cu sinma sanli cahu cy 

niho lu miho na mutce lo ka se malfunca sei lo cnino turni cu cusku .i
kihu bo lo vi bandydinju .e le crinyjme tcadu miho se ponse .i
je miho zifre lo nu zukte lo se djica .i
mi ca lo nu morji lo duhu mi pu za lo cmalu cu gapru lo grana buhu lo zmufoi pe lo te cange .e lo duhu mi ca turni lo vi melbi tcadu cu mutce lo ka se mansa lo me mi moi lihu 

niho lu mi jiha sei le tinci mudypre cu cusku cu se pluka zei mutce tuha lo mi cnino risna .i
jehu ri poho .e no drata pe lo mulno munje pu se djica mi lihu 

niho lu mi zohu gleki lo nu djuno lo duhu virnu dunli ro lo danlu poi pu jmive kuho giho nai virnu zmadu sei le cinfo cu cumla cusku lihu 

niho lu miho vaho lo nu la .dorotis. cu dahi gleki lo nu xabju le crinyjme tcadu sei le cpitepygau cu diha cohe cu kansimxu lo nu gleki lihu 

niho lu kuhi mi na djica lo nu vi xabju sei la .dorotis. cu krixa .i
mi djica lo nu klama la .kanzas. gihe xabju fiho kansa la poi fetfamti .em. .e la poi nakfamti .xenris. lihu 

niho lu vaho ku ma kahe se zukte sei le mudypre cu facki zukte retsku lihu 

niho le cpitepygau cu jdice lo nu pensi .i
je cy cu tai carmi pensi jahe lo nu lo pijne .e lo jesni cu coha barbinxo lo besna .i
ro mai cy cusku 

niho lu muhi ma na klacpe le selnalci smani gihe cpedu lo nu bevri do gahu lo kuntytumla lihu 

niho lu ue mi no roi pensi lahe dihu sei la .dorotis. cu gleki cusku .i
prane sidbo .i
mi ba zi klama gihe cpacu le solji mapku lihu 

niho dy ca lo nu bevri my le nolstizu kumfa cu cusku lo makfa valsi .i
je ba zi bo lo bende be le selnalci smani cu voikla paho lo kalri canko gihe sanli neha dy 

niho lu do miha ca re rehu klacpe sei le smani noltru fau lo nu krobinxo cahu lo cmalu nixli cu cusku .i
do ma djica lihu 

niho lu mi djica lo nu do mi vofli bevri la .kanzas. sei la .dorotis. cu cusku lihu 

niho kuhi le smani noltru cu stedu sligau 

niho lu na cumki sei cusku .i
miha ckini lo vi gugde ku poho gihe na kahe cliva gy .i
no roi zvati fa suho le selnalci smani la .kanzas .i
je ruha ba no roi cohe .i
kihu bo sy boi ky na drazva .i
dahi miha gleki lo nu sidju do tahi ro lo miha selkakne .i
kuhi miha na kahe pagre lo kuntytumla .i
coho lihu 

niho le smani noltru fau lo nu zahu rehu krobinxo cu tolplo lo nalci gihe toho voikla paho lo canko fau lo nu pi ro lo bende cu jersi 

niho la .dorotis. cu bredi lo nu selpacnyspocni klaku .i
 lu mi baho xaksu lo makfa pe lo solji mapku sei dy cusku .i
kihu bo le selnalci smani mi na kahe sidju lihu 

niho lu juho uu xlali mutce sei le mudypre ku noi ranti se risna cu cusku lihu 

niho le cpitepygau cu zahu rehu pensi .i
je lo ri stedu cu binxo lo tai se punli jahe lo nu la .dorotis. cu terpa lo nu sy cu spoja 

niho lu .ehu miho klacpe lo sonci pe lo crino gaskre sei cy cusku gihe stidi cpedu lihu 

niho se jahe lahe dihu lo sonci cu se klacpe gihe toldarsi nerkla le nolstizu kumfa kihu lo nu sy zeha lo nu la .oz. cu jmive cu no roi jai se curmi fai lo nu klama lo darmau be lo vorme 

niho lu lo vi cmalu nixli sei le cpitepygau fi lo sonci cu cusku cu djica lo nu pagre lo kuntytumla .i
ny tahi ma kahe cohe lihu 

niho lu mi na kahe djuno sei lo sonci cu cusku .i
kihu bo no da suho roi pagre lo kuntytumla .i
vaho bo dahi na ku la .oz. cu gohi lihu lu xu no da miha kahe sidju sei la .dorotis. cu junri te preti lihu 

niho lu juho cuhi la .glindas. cu gohi sei lo sonci cu stidi lihu 

niho lu la .glindas. cu me ma sei le cpitepygau cu retsku lihu 

niho lu le termakfyfetsi pe le snanu .i
gy vlirai lo ro termakfyfetsi gihe turni la vonpre .i
jiha lo bandydinju pe gy cu se stuzi lo korbi be lo kuntytumla .i
se kihu bo juho cuhi gy djuno lo duhu ma kau tadji lo nu pagre ky lihu 

niho lu la .glindas. cu vrude termakfyfetsi vau ie pei sei lo verba cu retsku lihu 

niho lu la vonpre cu jinvi lo duhu xamgu sei lo sonci cu cusku .i
je gy cu xendo ro da .i
tihe la .glindas. cu melbi ninmu gihe snada lo nu citno stodi kei tohe riha nai lo nanca be li sohi beho poi nu gy jmive lihu 

niho lu tahi ma mi kahe klama lo bandydinju pe gy sei la .dorotis. cu retsku lihu 

niho lu lo dargu cu sirji fi le snanu sei lo sonci cu spuda .i
kuhi tihe dy tolcau lo sohi ckape be lo litru .i
zvati lo ricfoi fa lo cilce danlu .e lo lanzu be lo cizra prenu poi na djica lo nu lo fange cu pagre lo ra gugde .i
kihu ku no la vonpre cu suho roi klama le crinyjme tcadu lihu 

niho lo sonci baho cliva lo drata .i
je le cpitepygau cu cusku lu baha tohe kihu nai lo ckape lo xagrai poi la .dorotis. keha kahe zukte cu nu litru klama le snanu gugde gihe cpedu fi la .glindas. fe lo nu sidju dy .i
kihu bo liha la .dorotis. vaho lo nu stali ti cu no roi xruti la .kanzas. lihu 

niho lu juho do pu zahu rehu pensi sei le tinci mudypre cu te notci lihu 

niho lu gohi sei le cpitepygau cu cusku lihu 

niho lu .ai mi klakansa la .dorotis. sei le cinfo cu xusra .i
muhi bo mi tatpi tuha lo do tcadu gihe djicai tuha lo ricfoi .e lo nurma .i
jehu mi cilce danlu duho do .i
jiha la .dorotis. cu nitcu da poi bandu dy lihu 

niho lu jetnu sei le mudypre cu tugni .i
lo mi katnymru cu juho cuhi sidju dy .i
se kihu bo mi jiha ba kansa dy lo ka klama le gugde be le snanu lihu 

niho lu .ei ca ma miho tolsti sei le cpitepygau cu retsku lihu 

niho lu ue xu do klama sei lo drata cu retsku be fau lo nu ri se spaji lihu 

niho lu juho .i
ga nai lo nu dahi la .dorotis. pu na cohe gi lo nu mi se besna cu zehe ba na fasnu .i
dy mi pu laftyvimcu lo grana pe lo gurni foldi gihe gidva mi le crinyjme tcadu .i
jaho ro lo mi zanfunca cu se gasnu dy .i
je .ai mi cohu lo nu dy cu coha xruti la .kanzas. cu se vahu je no roi cliva dy lihu 

niho lu kihe do sei la .dorotis. cu ckire cusku .i
ro do mutce lo ka xendo mi .i
kuhi .au mi tolsti ca lo cumki traji be lo ka clira lihu 

niho lu .ei miho klama coha lo bavlamdei cerni sei le cpitepygau cu spuda .i
.ehe miho ca brebinxo .i
kihu bo ba clani nunlitru lihu 

niho niho pa so moho se gunta le damba tricu 

niho ca lo bavlamji cerni la .dorotis. cu tolrinsa cinba lo melbi ke crino nixli .i
je lo ro da johu lo sonci pe lo crino zbikre cu desysimgau lo xance noi pu klakansa fehe cohu lo balvrogai .i
ca lo nu le badypre be le vrogai cu viska lo gunma cu mutce lo ka se spaji lo nu ri kahe cliva lo melbi tcadu te zuhe lo nu zahu rehu raktu lifri .i
kuhi by ba zi toltelgau lo vistci noi by keha xrugau setca lo crino tanxe kuho gihe cusku lo sohi xendo valsi pe te zuhe tuha lo nunlitru 

niho lu do miha ca turni sei by fi le cpitepygau cu cusku .i
se kihu bo do nitcu lo nu xruti miha se rai lo kamsutra lihu 

niho lu .ai mi ba xruti vaho lo nu kakne sei le cpitepygau cu spuda .i
kuhi .ei pa mai mi sidju la .dorotis. lo nu xruti lo zdani lihu 

niho la .dorotis. ca lo nu ro rehu tolrinsa lo xendo badypre cu cusku 

niho lu mi pu se xendo mutce buhu lo do kukte tcadu .i
je ro prenu mi pu xendo .i
mi na kahe cusku lo se duhu ma kau ni mi do ckire lihu 

niho lu ko na troci doi dirba sei by spusku .i
dahi miha gleki lo nu do miha stali .i
kuhi vaho lo nu do djica lo nu xruti la .kanzas. kei mi pacna lo nu do snada lihu .i
by cu kargau lo bravro pe lo bartu bitmu .i
je lo bende cu cadzu pagre gihe coha litru 

niho lo solri cu carmi te gusni ca lo nu lo miha pendo cu selfargau lo ri flira le gugde pe le snanu .i
ro boi py mutce lo ka gleki gihe pacnycni gihe kansimxu lo ka cmila kei gihe tavlysimxu .i
la .dorotis. cu zahu rehu mulno lo ka pacna lo nu xruti lo zdani .i
je le cpitepygau .e le tinci mudypre cu gleki lo ka plixau dy .i
le cinfo zohu cy sumne lo vifne vacri se kai lo ka se kukte kei gihe muvgau lo rebla lo pa mlana lo drata riha lo nu mulno gleki lo nu diha zvati lo nurma .i
ca bo la .totos. cu bajra ruhu lo drata gihe jersi lo ctetoldi .e lo todmakcu fau lo nu ruhi gleki gercmo 

niho lu lo tcadu nunjmive mi na sai mapti sei le cinfo fau lo nu lo ro da cu cadzu sutra cu te notci .i
mi pu cirko lo barda rectu bo klani coha lo nu mi xabju ty .i
je nau ku mi djica lo ka jarco fi lo drata danlu fe lo ni mi baho virnu zenba lihu 

niho ca ku lo litru cu carna gihe ro rehu catlu le crinyjme tcadu .i
viska fe poho lo gunma be lo slanydinju be tiha lo crino bitmu beho beho .e lo darno galmau be lo ro da beho pohu lo slanydinju jipno .e lo boldinju vuho pe le noldinju pe la .oz. 

niho lu jaho la .oz. pu na tai xlali te makfa sei le tinci mudypre fau lo nu ganse lo nu lo ri risna nehi lo cutne cu ruhu muvdu cu cusku lihu 

niho lu .o bu pu djuno lo duhu tahi ma kau dunda lo besna mi .i
je jiha xamgu mutce besna sei le cpitepygau cu cusku lihu 

niho lu la .oz. vaho lo nu dahi pu pinxe pi suho lo mintu kamvirnu poi pu dunda fi mi sei le cinfo cu jmina cusku cu virnu mutce nanmu lihu 

niho la .dorotis. cu cusku no da .i
la .oz. pu na gasnu lo ri se nupre be fi dy .i
kuhi .o bu pu troci se kai lo xagrai selkakne .i
se kihu bo dy boi .o bu fraxu .i
cuhu .o bu jiha .o bu xamgu nanmu gihu xlali te makfa 

niho lo nunlitru pe lo pa moi be lo djedi cu nu pagre lo crino foldi .e lo carmi xrula vuho poi sruri le crinyjme tcadu .i
lo litru cu sipna fiho se cpana lo srasu fau lo nu no drata be lo tarci cu gapru .i
je jaha xamgu surla 

niho ca lo cerni ly litru cohu lo nu tolcliva lo rotsu ricfoi .i
na cumki fa lo nu srukla ry .i
kihu bo ry. simlu lo ka kuspe faha lo pritu .e lo zunle lo jai veha kahe viska .i
jiha ly na darsi lo ka cenba lo ka litru klama faha ma kau .i
kihu bo terpa lo ka farcri .i
jahe bo sisku lo stuzi poi dahi buhu keha filrai fa lo ka nerkla lo ricfoi 

niho le cpitepygau ku noi lidne cu ro moi tolcri lo barda tricu poi se jimca lo tai ganra preja jahe lo nu lo bende kahe cnita pagre .i
se muhi bo cy cu cadzu faha lo tricu .i
kuhi ca sai lo nu binxo lo cnita be lo pa moi be lo jimca kei jy faha niha krobinxo gihe skori simsa sruri cy .i
je ba zi bo cy cu lafti se vimcu fi lo loldi gihe se renro faha lo litru kansa 

niho lahe dihu na crorinka le cpitepygau .i
kuhi spaji cy .i
je cy cu simlu lo ka laxselcfipu tcemli kei ca lo nu la .dorotis. cy lafti 

niho lu vi drata canlu fa lo jbini be lo tricu sei le cinfo cu jungau lihu 

niho lu ko curmi lo nu mi troci pa moi sei le cpitepygau cu cusku .i
muhi bo mi na se crorinka lo nu se renro lihu .i
cy klama lo drata tricu ca lo nu tavla .i
kuhi lo jimca cu ba zi sai jairbinxo cy gihe renro cy lo pu se zvati 

niho lu cizra sei la .dorotis. cu basna cusku .i
.ei miho ma zukte lihu 

niho lu lo tricu cu simlu lo ka baho jdice lo ka damba miho gihe tolcfagau lo miho nunlitru sei le cinfo cu te notci lihu 

niho lu ia mi jiha ba troci sei le mudypre fau lo nu janco punji lo ri katnymru cu cusku lihu .i
my cadzu lo pa moi be lo tricu beho noi keha pu tai jursa tarti tuha le cpitepygau .i
ca lo nu lo pa barda jimca cu cnita krobinxo te zuhe lo nu jgari my kei le mudypre cu vlile ke katnymru darxi jy tai lo jalge be lo nu katna fi lo re spisa .i
ba zi sai bo lo tricu cu coha desygau lo ri ro jimca tai lo nu dahi cortu .i
je le tinci mudypre cu snura pagre lo cnita be ty 

niho lu .ehe sai sei my faha lo drata cu krixa .i
ko sutra lihu .i
lo ro da faha cahu bajra gihe pagre lo cnita be lo tricu fau lo nu se xrani fa no da pohu nahe bo la .totos. noi se kavbu lo cmalu jimca gihe se desygau jahe lo nu gerkrixa .i
kuhi le mudypre cu ba zi katna vimcu lo jimca gihe zifygau lo cmalu gerku 

niho lo drata tricu pe lo ricfoi na zukte fi lo nu zunti .i
jahe bo coha jinvi lo duhu lo poho pa moi be lo lijgri be lo tricu cu kakne lo ka krogau lo ri jimca kei .e lo duhu lo bihu nai tricu cu pulji tuha lo ricfoi gihe pu se manci vlipa jai se gasnu te zuhe lo nu gasnu lo nu no fange cu nerkla lo ricfoi 

niho lo vo litru cu frili cadzu pagre lo tricu cohu lo nu tolcliva lo darno korbi be lo ricfoi .i
ba ku sei spaji ly cahu viska lo rajycla bitmu poi simlu lo ka marji lo blabi portcelanu .i
xutla tai tuha lo sefta be lo palta gihe galmau lo ly. stedu 

niho lu .ei miho ma zukte ca ku sei la .dorotis. cu retsku lihu 

niho lu mi ba zbasu lo rajyserti sei le tinci mudypre cu cusku .i
kihu bo juho miho nitcu lo nu ravyparkla lo bitmu lihu 

niho niho re no moho lo kukte ke portcelanu gugde 

niho zeha lo nu le mudypre cu zbasu lo rajyserti lo mudri poi my keha tolcri lo ricfoi kei la .dorotis. cu vreta gihe sipna .i
kihu bo se tatpyrinka lo vehu nu cadzu .i
le cinfo ku jiha djine tarmi vreta binxo te zuhe lo nu sipna .i
je la .totos. cu reho vreta 

niho le cpitepygau cu catlu le mudypre zeha lo nu my cu gunka kei gihe cusku 

niho lu mi na kahe facki ga lo krinu be lo nu lo vi bitmu cu vi zvati gi lo duhu ma kau te zbasu lihu 

niho lu ko surgau lo do besna gihe na xanka tuha lo bitmu sei le mudypre cu spuda .i
maha ca lo nu baho cpare lampagre by cu djuno lo duhu ma kau zvati lo ragve lihu 

niho ba za lo temci lo rajyserti cu mulno .i
simlu lo ka juxre .i
kuhi le tinci mudypre cu birti lo duhu by tsali gihe sarji lo sarcu .i
le cpitepygau cu cikygau la .dorotis. .e le cinfo .e la .totos. gihe jungau fi lo duhu lo rajyserti cu mulno .i
le cpitepygau cu pa moi lo cpare gihe kuhi tai juxre jahe lo nu la .dorotis. cu nitcu lo nu jibni jersi gihe fanta lo nu cy cu farlu fi .i
cy ca lo nu lo ri stedu cu binxo lo gapru be lo bitmu cu cusku lu ue sai lihu 

niho lu ko diha klama sei la .dorotis. cu cladu cusku lihu 

niho se jahe lahe dihu le cpitepygau cu diha gapyparkla gihe tsebinxo lo gapru be lo bitmu .i
je la .dorotis. cu gapygau lo ri stedu by gihe krixa lu ue sai lihu duhi lo nu le cpitepygau pu noha .i
ba bo la .totos. cu klama lo gapru gihe ba zi sai bo coha gercmo .i
kuhi la .dorotis. cu gasnu lo nu ty cu smaji 

niho le cinfo cu selylidne fi lo parkla .i
je le tinci mudypre cu ro moi .i
kuhi ro lo re mei cu krixa lu ue sai lihu coha lo nu catlu gahu lo bitmu .i
lo ro da ca lo nu zutse tai lo linji lo gapru be lo bitmu cu catlu lo cnita gihe viska lo cizra se jvinu 

niho cahu ku lo barda se kuspe lo gugde cu se loldi da poi xutla je camgusni je blabi dunli lo loldi be lo barda palta .i
zvati fa sohi zdani poi mulno marji lo portcelanu gihe zilcintypunji lo camgusrai .i
lo bihu nai zdani cu mutce lo ka cmalu .i
lo brarai cu na galmau lo xadmidju be la .dorotis. .i
zvati fa jiha lo melbi je cmalu cagdaidinju noi lo portcelanu bitmu cu sruri .i
je ruhu sanli fa lo sohi bakni .e lo sohi xirma .e lo sohi xarju .e lo sohi jipci vuho noi ro keha marji lo portcelanu 

niho kuhi cizrai lo ro mei fa lo prenu poi xabju lo vi cizra gugde .i
zvati fa lo ladrycpaninmu ja lankujninmu noi dasni lo carmi skari nimcreka zihe noi lo pasyskaci be keha cu mulno se gacri lo solji barna kuho .e lo noltrutixnu noi dasni lo meltcerai pastu pe lo rijno .e lo solji .e lo zirpu kuho .e lo lankurji poi dasni lo tupcidni palku poi sraji se sribarna lo xunblabi .e lo pelxu .e lo blanu zihe poi lo solji batke cu zvati lo keha cutci kuho .e lo noltrutixnu poi lo jemna nolmapku cu cpana lo stedu be keha zihe poi dasni lo .ermine pastu .e lo xulbukpu torluznaukosta kuho .e lo xajmi xampre pe lo se rufygau pastu zihe poi lo cukla xunre cu barna lo keha molmla zihe pe lo clani je konju mapku .i
jiha cizrai lo ro mei fa lo duhu ro lo bihu nai prenu cu mulno marji lo portcelanu gihe tai cmalu jahe lo nu lo brarai be py cu na galmau lo tupcidni pe la .dorotis. 

niho lo litru ca lo cfari cu se catlu no da pohu nahe bo lo pa cmalu ke zirpu portcelanu gerku noi se stedu lo barda mutce zihe noi klama lo bitmu gihe gercmo faha ly se piho lo cmalu voksa gihe ba bo toho bajra 

niho lu .ei miho tahi ma zvabinxo lo loldi sei la .dorotis. cu retsku lihu 

niho lo rajyserti cu dukse lo ka tilju kei lo nu lafti .i
se kihu bo le cpitepygau ri falcru fo lo bitmu .i
je lo drata te zuhe lo nu lo jdari loldi na crogau lo jamfu be dy cu faha niha plipe lo gapru be cy .i
liha dy mutce lo ka kurji lo nu na plipe lo flira jahe lo nu lo pijne cu tunta lo jamfu .i
ca lo nu lo ro mei cu snura zvati lo loldi cu lafti le cpitepygau ku noi lo xadni be keha cu baho binxo lo ka tapla kuho gihe toljursygalfi lo sudysrasu pe cy lo draseltai 

niho lu miho nitcu lo ka pagre lo vi cizra stuzi kei lo ka klama lo ragve sei la .dorotis. cu cusku .i
kihu bo nalpijyzukte dahi fa miho lo ka klama faha suho nahe bo lo snanu lihu 

niho tolsti lo ka cadzu paho lo gugde be lo portcelanu prenu .i
je pa moi lo se penmi fa lo portcelanu ladrycpaninmu noi caho ladycpa lo portcelanu bakni .i
ca lo nu lo litru cu jbibinxo kei cu suksa fa lo nu lo bakni cu tikpa gihe tikpa falgau lo stizu .e lo baktu .e jiha sai lo ladrycpaninmu .i
je lo ro da farlu lo portcelanu loldi fau lo nu cladu savru 

niho la .dorotis. cu selpajytce viska lo nu lo bakni baho porpi lo pa tuple kei .e lo nu lo baktu cu vreta gihe se spisa sohi da kei .e lo nu lo uu ladrycpaninmu zohu lo zunle bircidni cu se fenra 

niho lu .oi sai sei lo ladrycpaninmu cu fengu krixa .i
ko catlu lo se gasnu be do .i
lo pa tuple be lo mi bakni pu porpi .i
je mi nitcu lo ka klagidva by lo me lo cikrypre moi jahe lo nu ty se nipyjongau .i
muhi ma do klama ti gihe tepygau lo mi bakni lihu 

niho lu mi xenru mutce sei la .dorotis. cu spuda .i
.eho ko miha fraxu lihu 

niho kuhi lo melbi ladrycpaninmu cu dukse lo ka fengu kei lo ka spusku suho da .i
ly se fanza lafti lo tuple gihe toho klagidva lo bakni fau lo nu lo uu danlu cu nadydzu fi lo tuple ci mei .i
ca lo nu cliva lo litru kei lo ladrycpaninmu cu sohi roi je zehi jursa catlu gahu lo tuple faha lo juxre fange fau lo nu stogau lo fenra bircidni lo ka jibni lo xadmlapau 

niho la .dorotis. cu mutce lo ka badri lo vi malfunca 

niho lu .ei miho vi mutce lo ka jundi sei lo xendo me le mudypre cu cusku .i
se vaho nai bo cumki fa lo nu miho xrani lo vi melbi ke cmalu prenu jahe lo nu ri ba no roi diha kanro lihu 

niho buhu lo darmau milxe la .dorotis. cu penmi lo melbi traji dasni ke citno noltrutixnu noi klasti ca lo nu viska lo fange kei gihe coha toho bajra 

niho la .dorotis. cu djica lo ka zenba lo ka viska lo noltrutixnu .i
se muhi bo dy bajra jersi .i
kuhi lo portcelanu noltrutixnu cu krixa 

niho lu ko mi na jersi .i
ko mi na jersi lihu 

niho ny tai terpa ke cmalu se voksa jahe lo nu la .dorotis. cu klasti gihe cusku lu kihu ma na ku lihu 

niho lu kihu sei le noltrutixnu cu spusku be fau lo nu ri jiha klasti buhu lo snura darno lo nu mi vaho lo nu bajra cu kahe farlu jahe lo nu mi porpi lihu 

niho lu kuhi xu do na kahe se cikre sei lo nixli cu retsku lihu 

niho lu jaha gohi .i
kuhi da ba lo nu se cikre cu no roi dunli fi lo ka melbi sei le noltrutixnu cu spusku lihu 

niho lu laha jetnu sei la .dorotis. cu cusku lihu 

niho lu ta me la xampre ku noi pa mei me lo miha xampre sei lo portcelanu ninmu cu diha cohe zihe noi ro roi troci lo ka sanli fi lo stedu .i
ra pu tai sohi roi porpi jahe lo nu pa no no mokca be ra cu se cikre .e lo nu na sai melbi .i
va ku ra ca klama .i
jaho do kahe zgana lihu 

niho jehu lo xedgei ke cmalu xampre cu caho cadzu faha ku .i
je la .dorotis. cu viska lo nu tohe kihu nai tuha lo xy. melbi taxfu co xunre je pelxu je crino xy mulno se gacri lo fenra poi se farna ro da zihe noi jarco lo duhu sohi mokca be xy pu se cikre 

niho la xampre cu setca lo ri xance lo ra daski .i
je ba lo nu baljygau lo molmla gihe tolclite stedysalpygau faha lo drata cu cusku lu doi melbi melninmu .i
do catlu kihu ma la xampre uu .i
do tinsa carmi gihe sirji se tarmi tai lo nu pu citka lo grana ku lihu 

niho lu ko smaji sei le noltrutixnu cu cusku .i
xu do na djuno lo duhu ti fange gihe .ei se fartra fi lo ka sinma lihu 

niho lu sei la xampre cu xusra lihu .i
xy ba zi sanli fi lo stedu 

niho lu ko na se fanza la xampre sei le noltrutixnu fi la .dorotis. cu cusku .i
lo ri stedu cu se fenra sohi da .i
jahe bo xy bebna lihu 

niho lu mi na sai se fanza sei la .dorotis. cu cusku .i
kuhi do tai melbi sei dy diha cohe jahe lo nu mi birti lo duhu dahi mi kakne lo ka dirba prami do .i
pei mi xruti bevri do la .kanzas. gihe punji do lo fagzda kajna pe la poi fetfamti .em. .i
mi kahe bevri do fau lo nu do nenri lo mi lanka lihu 

niho lu dahi lahe dihu se jalge lo nu mi mutce lo ka tolgleki sei le portcelanu noltrutixnu cu spusku .i
sahu nai vi ku buhu lo miha gugde miha jmive co gleki gihe ge kahe tavla gi kahe muvdu vau tai lo se nelci be miha .i
kuhi ro da poi me miha zohu ca ro nu da se bevri fi lo darno kei lo da cidni cu tinsa binxo jahe lo nu ro pa mei lo se kakne be da fa lo ka sirji sanli ku johu lo ka melbi se jvinu .i
liha lo nu miha ri ckaji cu ro pa mei lo jai se kanpe be fai lo nu miha zukte ca lo nu miha cpana lo fagzda kajna fahu lo kajnyvornilce fahu lo xabjykumfa jubme .i
kuhi lo miha nunjmive be buhu lo vi gugde be miha cu mutce lo ka pukmau 

niho lu dahi mi vaho jiha sai lo nu mi zildunda lo mulno munje cu na zukte fi lo nu do tolgleki sei la .dorotis. cu cusku .i
se kihu bo mi ba cusku zo coho lihu 

niho lu coho sei le noltrutixnu cu spuda lihu 

niho lo litru cu jundi cadzu paho lo portcelanu gugde .i
lo cmalu danlu .e ro lo prenu cu toljmaji lo ly. ve klama fau lo nu terpa lo nu lo fange cu popygau voha .i
je ba za lo cacra be li jihi pa lo litru cu tolcliva lo drata fanmo gihe tolcliva lo drata portcelanu bitmu 

niho by mleca kuhi lo pa moi lo ka galtu .i
je tahi lo nu sanli lo trixe be le cinfo kei lo ro da snada lo ka juxre klama lo galraipau .i
ba bo le cinfo cu jajgau lo ri tuple gihe plipe lo gapru be lo bitmu .i
kuhi ca sai lo nu plipe kei lo rebla be cy cu catke lo portcelanu malsi jahe lo nu porpi lo sohi spisa 

niho lu ui nai sei la .dorotis. cu cusku .i
kuhi jehu pehi zanfunca miho fa lo nu miha xrani lo vi cmalu prenu no drata be lo ka popygau pa bakni tuple .e pa malsi .i
ro boi py tai filporpi lihu 

niho lu jaha gohi sei le cpitepygau cu cusku .i
je mi ckire fi lo nu mi marji lo sudysrasu gihe na kahe frili selxai .i
zasti fa lo xlamau be lo nu cpitepygau lihu 

niho niho re pa moho le cinfo cu binxo lo noltru be lo danlu 

niho ba lo nu cnita cpare lo portcelanu bitmu kei lo litru cu zvati lo tolpluka gugde ne lo sohi cimtumla zihe noi se gacri lo clani je mabla srasu .i
nandu fa lo nu cadzu se cau lo nu farlu lo cimdertu kevna .i
riha bo lo srasu cu tai rotsu jahe lo nu ky na kahe se viska .i
kuhi tahi lo nu ralci cuxna lo ve klama cu snura cadzu cohu lo nu tolcliva lo sligu loldi .i
kuhi buhu ku lo gugde cu simlu lo ka cilce traji .i
je ba lo clani je tatpyrinka nu cadzu paho lo demspa cu nerkla lo drata ricfoi noi lo tricu pe keha cu bramau je tolcitmau lo ro baho se viska 

niho lu lo vi ricfoi cu prane lo ka kukte sei le cinfo cu xusra be fau lo nu gleki catlu lo sruri .i
mi no roi viska lo melbi zmadu stuzi lihu 

niho lu ta simlu lo ka drimanku sei le cpitepygau cu cusku lihu 

niho lu na sai gohi sei le cinfo cu spuda .i
dahi mi djica lo nu xabju ti zeha lo nu nunjmive .i
ko ganse lo duhu ma kau ni lo baho sudbinxo pezli pe niha lo do jamfu cu ranti .e lo duhu ma kau ni ricfu je crino fa lo clika be fi lo vi tolcitno tricu .i
juho no cilce danlu kahe djica tuha lo pukmau zdani lihu 

niho lu juho cuhi lo cilce danlu ca zvati lo ricfoi sei la .dorotis. cu cusku lihu 

niho lu ruha gohi sei le cinfo cu spuda .i
kuhi mi vi na viska suho boi cy dy lihu 

niho lo gunma cu cadzu pagre lo ricfoi cohu lo nu ry cu manku dukse fi lo nu zaho cadzu .i
la .dorotis. .e la .totos. .e le cinfo cu vrebinxo gihe sipna zeha lo nu le mudypre johu le cpitepygau cu zgana jundi tai lo fadni 

niho ca lo nu cerni binxo cu diha litru .i
pu lo nu baho vehu cadzu cu tirna lo dizlo selcmo be lo sohi cilce danlu .i
la .totos. cu tepcmo milxe .i
kuhi no lo drata cu terpa .i
je caho klama fo lo xamgu se cadzu pluta cohu lo nu tolcliva lo tricu kalri noi lo suho kiho danlu pe lo ro tarmi keha jmaji .i
zvati fa lo tirxu .e lo xanto .e lo cribe .e lo labno .e lo lorxu .e lo ro drata pe lo mivmunje .i
je zehi lo mokca la .dorotis. cu terpa .i
kuhi le cinfo cu ciksi lo nu lo danlu cu caho pensimxu gihe casnu .i
je cy fo lo selcmo fahu sance cu djuno lo duhu dy se raktu lo barda 

niho ca lo nu cy cu tavla kei soho lo danlu cy coha viska .i
je suksa fa lo nu lo barda casnu bo girzu cu smaji binxo tai lo nu lo makfa cu se pilno .i
lo brarai be lo tirxu cu jbikla le cinfo gihe cusku fau lo nu krobinxo 

niho lu fihi doi io noltru be lo danlu .i
do klama ca lo mapti be lo nu damba lo miha bradi gihe gasnu lo nu lo ro danlu pe lo ricfoi cu diha panpi simxu lihu 

niho lu ma doho raktu sei le cinfo cu smaji milxe cusku lihu 

niho lu ro miha se ckape sei lo tirxu cu spusku tuha lo vlile bradi poi pu za klama lo vi ricfoi .i
barda carmi cizdanlu .i
simsa lo barda jukni poi se xadni da poi bradunli lo xanto kuho gihe se tuple da poi cladunli lo tricu stani .i
se tuple lo bi tai clani tuple .i
je fau lo nu cpare pagre lo ricfoi cu coha jgari lo danlu lo pa tuple gihe lacpu dy faha lo moklu noi buhu keha cu citka dy tai lo nu lo jukni cu citka lo sfani .i
na ku suho miha snura .i
zeha bo lo bihu nai vlipa danlu cu jmive .i
je miha pu jmaji lo nuncasnu te zuhe lo nu jdice lo duhu miha miha tahi ma kau kurji .i
ca bo do miha jbikla lihu 

niho le cinfo cu zehi pensi 

niho lu xu suho drata cinfo cu zvati lo vi ricfoi sei cy retsku lihu 

niho lu na gohi .i
lo suho cinfo pu zvati .i
kuhi lo bihu nai cizdanlu baho citka ro boi cy .i
jiha no lo pu zvati cinfo cu jibni do lo kambra .a lo kamvirnu lihu 

niho lu vaho lo nu mi selfamgau tuha lo do bradi zohu xu doho ba krobinxo faha mi gihe tinbe fi mi poi noltru lo ricfoi sei le cinfo cu te preti lihu 

niho lu miha ba gleki gohi sei lo tirxu cu spuda lihu .i
lo ro drata danlu cu laucmo se piho lo tsali selcmo lu .ai miha gohi lihu 

niho lu lo do barda jukni ma zvati ca ku sei le cinfo cu retsku lihu 

niho lu tu noi jbini lo cindu tricu sei lo tirxu fau lo nu jarco se piho lo crane jamfu cu cusku lihu 

niho lu ko xamgu kurji lo vi pendo be mi sei le cinfo cu cusku .i
se vaho bo mi ba zi klama gihe damba lo cizdanlu lihu 

niho le cinfo cu tolrinsa lo ri pendo gihe jgira cadzu toho te zuhe lo nu damba lo bradi 

niho lo barda jukni cu sipna vreta ca lo nu le cinfo jy tolcri .i
je jy se jvinu lo tai tolmelbi jahe lo nu lo ra bradi cu gapru selfargau lo nazbi riha lo nu rigni .i
lo tuple cu clani duhi lo se xusra be lo tirxu .i
je lo xadni cu se gacri lo rufsu ke xekri kerfa .i
se moklu lo barda pe lo kinli denci poi cladunli lo remna jamfu .i
kuhi lo stedu cu jorne lo plana xadni lo cnebo poi cinla dunli lo bifce xadmidju .i
lahe dihu gasnu lo nu le cinfo cu te sidbo lo duhu ma kau xagrai lo tadji be lo nu gunta lo danlu .i
kihu bo djuno lo duhu lo nu damba dy ca lo nu sipna cu filmau lo nu cohe ca lo nu cikna .i
le cinfo cu barda plipe gihe prane cpanybinxo lo trixe be lo cizdanlu .i
ba bo le cinfo fau lo nu pa roi darxi fi lo ri tilju jamfu fiho xarci lo kinli jgalu cu katnyvimcu lo stedu be lo jukni lo xadni .i
cy fi plipe gihe catlu jy cohu lo nu lo clani tuple cu cohu desku noi ca keha cy djuno lo duhu jy morsi mulno 

niho le cinfo cu xruti lo rickalri noi lo danlu pe lo ricfoi cu denpa cy buhu keha kuho gihe jgira cusku lu do na zaho nitcu lo nu terpa tuha lo do bradi lihu .i
lo danlu cu krobinxo faha le cinfo ku poi noltru dy .i
je cy cu nupre lo nu ba xruti gihe turni vau ca lo nu la .dorotis. cu snura klama la .kanzas. 

niho niho re re moho lo gugde be la vonpre 

niho lo vo litru cu pagre lo ve vimcu ricfoi fau lo nu snura .i
je ly ca lo nu barbinxo lo manku cu cahu viska lo nitsalpo cmana noi se gacri fehe coha lo galraipau fehe cohu lo dziraipau lo barda ke rokci spisa 

niho lu ba nandu nu cpare sei le cpitepygau cu cusku .i
kuhi miho nitcu lo nu zvabinxo lo ragve be lo cmana kei tohe kihu nai lihu 

niho cy klama gidva .i
je lo drata cu jersi .i
le litru cu tolcliva zei jibni lo pa moi be lo rokci ca lo nu tirna lo nu lo rufsu voksa cu krixa lu ko klasti lihu 

niho lu do me ma sei le cpitepygau cu retsku lihu .i
lo stedu cu coha dzaseljvinu gahu lo rokci .i
je lo voksa cu cusku lu lo vi cmana miha se ponse .i
je miha na curmi lo nu da pagre cy lihu 

niho lu kuhi miha pagre nitcu sei le cpitepygau cu cusku .i
miha klama lo gugde be la vonpre lihu 

niho lu kuhi .eha nai do gohi sei lo voksa cu spusku lihu .i
va stapa klama fi lo trixe be lo rokci fa lo cizra traji prenu be te rai lo ro baho se viska be lo litru 

niho py mutce lo ka tordu gihe rotsu kei gihe se stedu lo barda noi pinta buhu lo galraipau gihe se sarji lo rotsu cnebo poi se cinje sohi da .i
kuhi py no sai da se birka .i
je le cpitepygau ca lo nu viska lahe dihu cu na xanka lo nu lo tai nonseldju danlu cu kahe fanta lo nu cpare lo cmana .i
se kihu bo cusku lu mi xenru lo nu na zukte lo se djica be do .i
kuhi miha nitcu lo nu gapru lampagre lo do cmana .i
ju do gleki lahe dihu lihu .i
je le cpitepygau cu virnu cadzu faha cahu 

niho fiho sutra dunli lo nu lindi kei lo stedu be lo prenu cu faha cahu zilcecla .i
je lo cnebo cu tcena cohu lo nu lo stedu galraipau noi pinta cu janli lo midju be le cpitepygau gihe gasnu lo nu cy fau lo nu sohi roi gunro cu faha niha farlu reho lo cmana .i
fiho na ruhe sutra dunli lo nu klama kei lo stedu cu xruti lo xadni .i
je lo prenu cu jursa cmila gihe cusku lu na frili dunli lo do se kanpe lihu 

niho lo clatce ke cmila sance cu se krasi lo drata rokci .i
je la .dorotis. cu viska lo nu lo suho pa no no nonselbirka me la mruli stedu cu sanli lo cmana mlana to tiha ro rokci pa boi my sy cu sanli toi 

niho le cinfo cu binxo lo ka mutce lo ka fengu lo nu cmila lo nu le cpitepygau cu se xlali .i
je fau lo nu cmoni lo cladu noi se mirsna lo lidvru simsa cu bajra faha lo gapru be lo cmana 

niho zahu rehu ku lo stedu cu sutra lo nu zilcecla .i
je le cinfo cu binxo lo ka faha niha gunro lo cmana tai lo nu se janli lo xacycelboi 

niho la .dorotis. cu faha niha bajra gihe sidju le cpitepygau lo nu sanlybinxo .i
je le cinfo ku noi cinmo lo ka se cagna nalmli cu jbibinxo dy gihe cusku lu no da prali fi lo nu damba lo prenu pe lo cecla stedu .i
no prenu kahe fapro lihu 

niho lu .ei miho vaho mo sei dy retsku lihu 

niho lu ko klacpe le selnalci smani sei le tinci mudypre cu stidi .i
do zaho zifre lo nu zahu rehu minde sy lihu 

niho lu .iha sei dy spuda lihu .i
fau lo nu dasnybinxo le solska mapku cu bacru lo makfa valsi .i
le smani cu sutra duhi lo prulamji .i
je ba zi lo sohu mokca lo mulno bende cu sanli cahu la .dorotis. 

niho lu do miha ma minde sei le smani noltrunau fau lo nu dizlo krobinxo cu te preti lihu 

niho lu ko miha bevri gahu lo cmana lo gugde be la vonpre sei lo nixli cu spuda lihu 

niho lu .ai gasnu lihu se cusku le noltrunau .i
je ba zi bo le selnalci smani cu kavbu lo vo litru .e la .totos. lo birka gihe toho bevri voikla .i
ca lo nu pagre lo gapru be lo cmana kei la mruli stedu cu se fanza mutce krixa gihe cecla lo stedu lo galtu vacri gihe kuhi na kahe tcena le selnalci smani ku noi snura bevri la .dorotis. .e lo ri pendo gahu lo cmana gihe punji fi lo loldi buhu lo melbi gugde be la vonpre 

niho lu ca ro rehu kahe klacpe miha sei lo jatna fi la .dorotis. cu cusku .i
coho dohu .aho do se zanfunca lihu 

niho lu coho dohu kihe sai sei lo nixli cu spuda lihu .i
le smani cu galzenba nehi lo vacri gihe ba zi bo cohu se viska 

niho lo gugde be la vonpre cu simlu lo ka ricfu gihe gleki stuzi .i
zasti fa lo sohi foldi co makcybinxo gurni pe tohe se cau lo xamgu se sefta dargu poi jbini lo foldi kuho .e lo melbi ke cinje cmarirxe noi lo tsali keha cripu .i
lo bitmu .e lo zdani .e lo cripu zohu lo ro ri se cintypunji lo carmi xunre paha lo nu se cintypunji nuhi ge lo pelxu buhu lo gugde pe la .uinkis. nuhu gi lo blanu buhu lo gugde pe le maxpre .i
la vonpre ku noi tordu joi plana zihe noi simlu lo ka xendo cu dasni lo xunre noi carmi frica lo crino srasu .e lo pelxu gurni 

niho le smani pu punji fi lo jibni be lo cange zdani .i
je lo vo litru cu cadzu klama zy gihe darxi lo vorme .i
vy se kargau lo speni be lo te cange .i
je ca lo nu la .dorotis. cu cpedu lo nu te dunda lo cidja kei lo ninmu cu dunda fi lo ro da fe lo xamgu vacysai noi vasru lo ci jukpypesxu .e lo vo titnanba .e lo kabri be lo ladru bei se vahu la .totos. 

niho lu ma ni darno le bandydinju be la .glindas. sei lo verba cu cusku lihu 

niho lu na darno mutce sei lo speni be lo te cange cu spusku .i
ko litru lo dargu be le snanu .i
se vaho bo do ba za tolcliva by lihu 

niho lo gunma fau lo nu kirsku lo xendo ninmu cu zahu rehu coha litru gihe cadzu reho lo foldi gihe pagre lo melbi cripu vau cohu lo nu cahu viska lo melbi mutce bandydinju .i
cahu lo vrogai cu zvati fa lo ci citno nixli noi dasni lo melbi ke xunre taxfu noi se korbi lo solji dasri .i
je ca lo nu la .dorotis. cu jbibinxo kei pa boi ny fi dy cu cusku 

niho lu muhi ma do klama le snanu gugde lihu 

niho lu lo nu penmi le vrude termakfyfetsi ku noi vi turni sei dy spusku .i
.eho do mi ty cu klagidva lihu 

niho lu ko mi jungau lo duhu ma kau do cmene .i
se vaho bo mi ba te preti fo la .glindas. fi lo se duhu xu kau gy ba randa lo nu do penmi lihu .i
lo ro da cu cmene jungau .i
je lo nixli sonci cu klama lo nenri be le bandydinju .i
ba za lo suho mokca sy xruti gihe cusku lo se duhu la .dorotis. .e lo drata cu jai se curmi fai lo nu ba zi penmi 

niho niho re ci moho la .glindas. nohu le vrude termakfyfetsi cu curmi lo se djica be la .dorotis. 

niho lo gunma pu lo nu klama la .glindas. cu se klagidva fi pa lo kumfa be le bandydinju beho noi buhu keha la .dorotis. cu lumci lo ri flira gihe kompli lo ra kerfa .i
je le cinfo cu deskyvimcu lo pulce lo ra cnebykre .i
je le cpitepygau cu tamgau lo xagrai lo sevzi .i
je le mudypre cu spali lo ri tinci gihe sabji lo ctile lo ra te jorne 

niho lo gunma ca lo nu ro voha kahe xamgu se jarco cu jersi lo sonci nixli se kaha lo barda kumfa noi buhu keha la noi termakfyfetsi .glindas. cu zutse lo zirxunjme nolstizu 

niho gy ge melbi gi citno vau te gaha lo ra kanla .i
lo kerfa be gy cu ricfu xunre skari gihe flecu djine farlu lo janco .i
lo taxfu cu curve blabi .i
kuhi lo kanla be gy cu blanu .i
je gy cu xendo catlu lo cmalu nixli 

niho lu mi se vahu do kahe mo doi pe mi verba sei gy retsku lihu 

niho la .dorotis. cu te lisri fi lo mulno le termakfyfetsi .i
lo nu lo vilcarbrife cu bevri la .dorotis. lo gugde pe la .oz .i
lo nu dy coha se slabu lo ri kansa pendo .i
lo se manci selfri be lei pendo

niho lu lo mi balrai se djica sei dy jmina cusku cu nu xruti la .kanzas .i
muhi bo la poi fetfamti .em. cu juho jinvi lo duhu lo xlali mi pu selfri .i
je lahe dihu ba gasnu lo nu .e bu dribinxo .i
je vaho lo nu na ku lo se crepu pe lo ca nanca cu xagmau lo me lo prulamji moi kei juho la poi nakfamti .xenris. cu na kahe xamgu renvi lihu 

niho la .glindas. crasalpybinxo gihe cinba lo titla je gapselfarna flira be lo prami je cmalu nixli 

niho lu .eho lo do xendo risna cu se zandapma sei gy cusku .i
mi birti lo duhu mi do kahe jungau lo duhu ma kau tadji lo nu xruti la .kanzas. lihu .i
jmina cusku lu .i
kuhi do vaho lo nu do xruti cu bilga lo ka dunda le solji mapku mi lihu 

niho lu .iha sai sei la .dorotis. cu cusku .i
jehu my mi na zaho plixau .i
je do vaho lo nu ponse cu kakne lo nu minde le selnalci smani ci roi ku lihu 

niho lu .i
je pehi mi ba nitcu lo my te selfu ci poho roi sei la .glindas. cu cisma spusku lihu 

niho la .dorotis. cu ba dunda le solji mapku gy .i
je le termakfyfetsi cu cusku fi le cpitepygau fe lu do ba mo ca lo nu la .dorotis. maha baho cliva lihu 

niho lu mi ba xruti le crinyjme tcadu sei cy spuda .i
muhi bo la .oz. pu gasnu lo nu mi turni .i
je lo prenu mi nelci .i
pa poho da se xanka mi gihe nu tahi ma kau klama lo bancu be lo cmana be la mruli stedu lihu 

niho lu .ai mi se piho le solji mapku cu minde le selnalci smani lo nu bevri do lo balvrogai pe le crinyjme tcadu sei la .glindas. cu cusku .i
kihu bo dahi xlali fa lo nu caurgau lo prenu lo tai se manci turni lihu 

niho lu xu mi jaha zilmanci sei le cpitepygau cu retsku lihu 

niho lu do tolfadni sei la .glindas. cu spusku lihu 

niho gy fau lo nu selfarbinxo le tinci mudypre cu retsku lu do mo ca lo nu la .dorotis. cu cliva lo vi gugde lihu 

niho my salpysanli reho lo ri katnymru gihe zehi pensi .i
ba bo my cu cusku lu la .uinkis. pu xendo zei mutce mi gihe djica lo nu mi .u bu cu turni kei ba lo nu le palci termakfyfetsi pu mrobinxo .i
mi nelci la .uinkis .i
je mi vaho lo nu kahe xruti le stici gugde cu zmanei no da lo nu zehe turni .u bu lihu 

niho lu lo re moi be lo mi se cpedu be fi le selnalci smani sei la .glindas. cu cusku cu nu sy do snura bevri lo gugde be la .uinkis .i
lo do besna cu bramleca dahi lo me le cpitepygau moi .i
kuhi do carmi zmadu jehu cy to ca lo nu do xamgu se spali toi .i
je mi birti lo duhu do ba prije je xamgu turni la .uinkis. lihu .i
le termakfyfetsi cu catlu lo barda je se kaskre cinfo gihe retsku lu ca lo nu la .dorotis. baho xruti lo ri zdani zohu do mo lihu 

niho lu tiha lo cmana pe la mruli stedu sei le mudypre cu spusku cu barda ke tolcitno ricfoi .i
je ro lo danlu poi buhu xabju cu jdice lo duhu mi voha noltru .i
dahi mi vaho lo nu kahe xruti lo bihu nai ricfoi cu buhu gleki mutce lifri lo mi nunjmive lihu 

niho lu .ai lo ci moi be lo mi se cpedu be fi le selnalci smani sei la .glindas. cu cusku cu nu sy do bevri lo do ricfoi .i
ba ku zohu .ai mi kihu lo nu baho xaksu lo makfa pe le solji mapku cu dunda my le smani noltru te zuhe lo nu ri johu lo ri bende cu ba zehe zifre lihu 

niho le cpitepygau .e le tinci mudypre .e le cinfo cu ca stace kirsku le vrude termakfyfetsi lo ri te xendo .i
je la .dorotis. cu cusku 

niho lu juho do xamgu duhi lo nu do melbi .i
kuhi do mi zaho na jungau lo duhu tahi ma kau xruti la .kanzas. lihu 

niho lu lo do rijno skari cutci do ba bevri gahu lo kuntytumla sei la .glindas. cu spusku .i
dahi do vaho lo nu pu djuno fi lo cy se vlipa cu kahe xruti la poi fetfamti do .em. ca lo pa sai moi be lo djedi poi do zvati lo vi gugde ca keha lihu 

niho lu kuhi vaho ku mi na te dunda lo mi se manci besna sei le cpitepygau cu krixa .i
dahi mi zvati zeha pi ro lo mi nunjmive lo zmufoi pe lo te cange lihu 

niho lu .i
je dahi mi na te dunda lo mi dirba risna sei le tinci mudypre cu cusku .i
dahi mi sanli gihe furtirtolcaubinxo vau buhu lo ricfoi cohu lo fanmo be lo munje lihu 

niho lu .i
je dahi mi zehe toldarsi sei le cinfo cu cusku .i
je dahi no lo danlu pe lo ricfoi cu cusku lo xendo valsi mi lihu 

niho lu pi ro lahe dihu jetnu sei la .dorotis. cu cusku .i
je mi gleki lo nu mi pu plixau lo vi xamgu pendo .i
kuhi ca lo cabna noi nu ro boi py cu tolcau lo se djica traji gihe gleki lo nu jiha ponse lo se turni tumla zohu mi jinvi lo duhu .ei mi xruti la .kanzas. lihu 

niho lu lo rijno skari cutci sei le vrude termakfyfetsi cu vlipa lo banli .i
pa lo cinri traji selkai be cy cu ka kahe bevri do ro stuzi pe lo munje se zuhe lo ci nu stapa .i
je ro lo ci nu stapa cu se ditcu lo nu kalgaisligau lo kanla .i
do jai sarcu fai lo nu poho ci roi jalsimgau lo cuctrixe gihe minde lo cutci lo nu bevri do lo do se djica 

niho lu vaho lo nu jetnu zohu sei lo verba cu gleki cusku mi ba zi cpedu fi cy fe lo nu bevri mi la .kanzas. lihu 

niho vy srugau lo birka lo cnebo be le cinfo gihe cinba cy fau lo nu toljursa catke lo ri barda stedu .i
ba bo vy cu cinba le tinci mudypre ku noi caho klaku tai lo tamsmi poi mutce lo ka ckape lo ri terjorne .i
kuhi vy pamjai lo ranti je tersetca xadni be le cpitepygau se bahi lo nu cinba lo se cintypunji stedu be cy kei gihe facki lo duhu vy jiha klaku fi lo vi seldri nu cliva lo ri prami pendo 

niho la .glindas. nohu le xamgu cu stapa klama fi lo ri zirxunjme nolstizu te zuhe lo nu tolrinsa cinba lo cmalu nixli .i
je la .dorotis. cu kirsku gy lo nu pu tai xendo la .dorotis. .e lo ri pendo 

niho la .dorotis. cu ca coha salci jgari la .totos. lo birka .i
je ca lo nu baho ro rehu tolrinsa cu ci roi jalsimgau lo trixe be lo cutci fau lo nu cusku 

niho lu ko mi bevri lo zdani juhe la poi fetfamti .em. lihu 

niho ba zi lo mokca dy carna pagre lo vacri .i
tai sutra jahe lo nu viska ja ganse no nahe bo lo brife poi siclu reho lo kerlo 

niho le rijno cutci cu sohu ci roi stapa .i
je ba bo la .dorotis. cu tai suksa muvdysti jahe lo nu pu lo nu djuno lo duhu zvati ma kau cu soho roi gunro lo srasu 

niho kuhi ba lo barda dy tsebinxo gihe ruhu catlu 

niho lu ue sai sei dy krixa lihu 

niho dy krixa .i kihu bo dy zutse lo ganra srasytumla pe la .kanzas. .i
je cahu vi zvati fa lo cnino ke cange zdani poi la poi nakfamti .xenris. ba lo nu lo vilcarbrife cu darbei lo tolcitno cu zbasu .i
la poi nakfamti .xenris. caho ladycpa lo bakni buhu lo cagdalstu .i
je la .totos. pu plipe fi lo birka be dy gihe ca caho bajra faha lo cagdalstu fau lo nu carmi gercmo 

niho la .dorotis. cu sanlybinxo gihe sajbinxo lo duhu dasni lo poho smoka .i
kihu bo le rijno cutci pu seplybinxo ca lo nu vofli paho lo vacri kei gihe zehe seltolcrinalkakne buhu lo cantumla 

niho niho re vo moho nu diha zdazva 

niho la poi fetfamti .em. cu pu zi barkla lo zdani te zuhe lo nu jaursabji lo kobli kei ca lo nu faha cahu catlu gihe viska lo nu la .dorotis. cu faha bajra 

niho lu doi pe mi dirba verba sei fy krixa be fau lo nu birjai lo cmalu nixli gihe cinba dy boi pi ro lo flira .i
do klama fi bahe ma lihu 

niho lu lo gugde pe la .oz. sei la .dorotis. cu junri cusku .i
zvati ti fa la .totos. jiha .i
ui sai doi poi fetfamti .em .i
mi tai gleki lo nu diha zdazva lihu faho 

