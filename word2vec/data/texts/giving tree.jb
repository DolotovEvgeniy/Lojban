ni'o puzuku zasti fa lo tricu goi ko'a .ijebo ko'a prami lo cmalu nanla goi ko'e .ije ca ro djedi le nanla cu jbikla gi'e jajgau loi ko'a pezli gi'e zbasu fi ri fe lo jinmapku gi'e dracyka'i la noltrunau be le cicricfoi .i ko'e gapcpare lo tsustani be ko'a gi'e muvdandu loi jimca be ko'a gi'e citka loi plise .ije ko'a jo'u ko'e zdizu'e la vobmipri je zvafa'i .ije ca lonu ko'e tatpi kei ko'e sipna bu'u lo ctino be ko'a .ije le nanla cu prami le tricu .i tcetce go'i .ije le tricu cu gleki

ni'o bazuku le nanla pu tolci'oze'a .ije lonu le tricu cu nonkansa cu cafne .ijeku'i ca lo djedi le nanla cu klama le tricu .ijebo le tricu cu cusku  lu ko mibykla doi nanla .i ko gapcpare lo tsustani be mi gi'e muvdandu loi jimca be mi gi'e citka loi plise gi'e kelci bu'u lo ctino be mi gi'e gleki li'u 

.i  lu mi dukse loka barda kei lonu cpare .e lonu kelci -sei le nanla cu cusku- .i mi djica lonu terve'u so'o da gi'e zdifri .i mi djica so'o jdini li'u 

.i  lu .u'u -sei le tricu cu cusku- mi ponse no jdini .i mi ponse loi pezli po'o jo'u loi plise po'o .i ko lebna lei mi plise doi nanla gi'e vecnu ri bu'u lo tcadu .ija'ebo do ba ponse lo jdini gi'e ba gleki li'u  .iseva'obo le nanla cu gapcpare le tricu gi'e jajgau lei ko'e plise gi'e bevri ri lo darno .ije le tricu cu gleki

ni'o ku'i le nanla puze'u darno .ije le tricu cu badri .ijeku'i ca lo djedi le nanla cu xrukla .ijebo le tricu cu desku ri'a lo nungei gi'e cusku  lu ko mibykla doi nanla .i ko gapcpare lo tsustani be mi gi'e muvdandu loi jimca be mi gi'e gleki li'u 

.i  lu mi dukse loka tolcande kei lonu cpare lo'e tricu -sei le nanla cu cuksu- .i mi djica lo zdani poi ba stodau mi loka glare -sei ko'e cusku- .i mi djica lo speni .ije mi djica loi panzi .iseva'obo mi nitcu lo zdani .i xu do kakne lonu dunda lo zdani mi li'u 

.i  lu mi se zdani noda -sei le tricu cu cusku- .i lo cicricfoi cu zdani mi .ijeboku'i do jai se curmi fai lonu ka'arvi'u loi jimca be mi gi'e zbasu lo zdani .ija'ebo do ba gleki li'u  .iseva'obo le nanla cu ka'arvi'u lei jimca be ko'a gi'e bevri ri lo darno tezu'e lonu zbasu lo zdani .ije le tricu cu gleki

ni'o ku'i le nanla puze'u darno .ije ca lonu ko'e xrukla kei le tricu cu gleki seri'a lonu ja'aru'e kakne lonu bacru .i  lu ko mibykla doi nanla -sei ko'a smasku- .i ko vi kelci li'u 

.i  lu mi dukse loka tolci'o je badri kei lonu kelci -sei le nanla cu cusku- .i mi djica lo bloti poi ba bevri mi lo darno mutce .i xu do kakne lonu dunda lo bloti mi li'u 

.i  lu ko ka'arvi'u lo tsustani be mi gi'e zbasu lo bloti -sei le tricu cu cusku- .ija'ebo do ba kakne lonu blokla lo darno gi'e gleki li'u  .iseva'obo le nanla cu ka'arvi'u le tsustani be ko'a gi'e zbasu lo bloti gi'e blokla lo darno .ije le tricu cu gleki .iku'i na mutce go'i

ni'o bazu sai ku le nanla pu za'ure'u xrukla

.i  lu .u'u doi nanla -sei le tricu cu cusku- mi ponse noda poi mi kakne lonu dunda ke'a do .i lei mi plise na zvati li'u 

.i  lu loi denci be mi cu dukse loka ruble kei lonu citka lo'e plise -sei le nanla cu cusku- li'u 

.i  lu lei jimca be mi na zvati -sei le tricu cu cusku- .i do na kakne lonu muvdandu ri li'u 

.i  lu mi dukse loka tolci'o kei lonu muvdandu lo'e jimca -sei le nanla cu cusku- li'u 

.i  lu lo tsustani be mi na zvati -sei le tricu cu cusku- .i do na kakne lonu cpare li'u 

.i  lu mi dukse loka tatpi kei lonu cpare -sei le nanla cu cusku- li'u 

.i  lu .u'u -sei le tricu cu clavaxsku- .i mi sotpa'a lonu mi kakne lonu dunda da do .ijeboku'i mi te vimcu fo noda .i mi cu po'o tolci'o ricyvelvi'u .i .u'u sa'a li'o li'u 

.i  lu mi na nitcu so'i da caku -sei le nanla cu cusku- .i mi ja'a go'i lo po'o smaji stuzi tezu'e lonu zutse gi'e surla .i mi tatpi mutce li'u 

.i  lu .ua -sei le tricu ca gi troci lonu rajbi'o gi cusku- ja'o lo tolci'o ricyvelvi'u cu plixau fi lonu zutse gi'e surla .i ko mibykla doi nanla .i ko zutse .i ko zutse gi'e surla li'u  .ije le tolci'o nanla cu tinbe .ije le tricu cu gleki